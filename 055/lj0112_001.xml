<xml src="lj0112_001.xml">
ལས་བགྱིས་པའི་སྡིག་པ་ཇི་ཙམ་མཆིས་པ་བདག་ཅག་གིས་བགྱིས་པར་གྱུར་ཅིག །དེ་ནས་འོད་ཟེར་དེ་དག་ལས། ཚིག་ཏུ་བརྗོད་པ་འདི་སྐད་ཅེས་བྱུང་སྟེ། གང་ན་མདོ་འདི་བརྗོད་པ་དེར་བདག་ཅག་འོང་ངོ་ཞེས་སྒྲ་སྒྲོགས་པར་འགྱུར་རོ། །
དེ་ནས་ཀུན་དགའ་བོ་དང་། འཁོར་དེ་དག་ཐམས་ཅད་ཀྱིས་ཞུས་པ། བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། ཅི་ལྟར་གཟུང་བར་བགྱི། བཀའ་སྩལ་པ། མདོ་འདིའི་མིང་ནི་ཆོས་ཀྱི་སྤྱི་བོ་ཞེས་ཀྱང་བྱ། སངས་རྒྱས་ཐམས་ཅད་
ཀྱི་ཆོས་ཀྱི་སྙིང་པོ་ཞེས་ཀྱང་བྱ། དྲི་མ་མེད་པའི་འོད་ཀྱིས་ཞུས་པ་ཞེས་ཀྱང་བྱའོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ཏོ། །ངས་ཆོས་གང་བཤད་པ་དེ་དག་ཐམས་ཅད་ནི་མདོ་འདི་ཉིད་ཀྱི་ནང་དུ་འདུས་སོ། །བཅོམ་ལྡན་
འདས་ཀྱིས་དེ་སྐད་ཅེས་བཀའ་སྩལ་ནས། བྱང་ཆུབ་སེམས་དཔའ་དེ་དག་དང་། ཚེ་དང་ལྡན་པ་ཀུན་དགའ་བོ་དང་། འཁོར་དེ་དག་ཐམས་ཅད་དང་། ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་
པར་བསྟོད་དོ།།  །།ཐེག་པ་ཆེན་པོའི་མདོ་དྲི་མ་མེད་པའི་འོད་ཀྱིས་ཞུས་པ་ཞེས་བྱ་བ་རྫོགས་སྷོ།།  །།རྒྱ་གར་སྐད་དུ།<stitle n="112" zh="59.719"> ཨཱརྱ་མ་ཧཱ་ཡཱ་ནོ་པ་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ།</stitle> བོད་སྐད་དུ།<ttitle n="112" zh="59.719"> འཕགས་པ་ཐེག་པ་ཆེན་པོའི་མན་ངག་ཅེས་བྱ་བ་ཐེག་པ་ཆེན་
པོའི་མདོ།</stitle> <bampo n="112.1" zh="59.719"/>བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ། དེ་བཞིན་གཤེགས་པའི་སྤྱོད་ཡུལ་རིན་པོ་ཆེ་བཀོད་པའི་འཁོར་གྱི་ཁྱམས། 
དེ་བཞིན་གཤེགས་པའི་གནས། བསོད་ནམས་ཆེན་པོའི་རྒྱན་གྱི་ཚོགས་བསགས་པ། སྤྱོད་པ་ཆེན་པོའི་རྒྱུ་འཐུན་པ། སངས་རྒྱས་ཀྱི་ཆོས་ཐམས་ཅད་ཀྱི་རྣམ་པར་སྨིན་པས་མངོན་པར་གྲུབ་པ། བྱང་ཆུབ་སེམས་དཔའ་སེམས་དཔའ་ཆེན་པོའི་གནས་བསྟན་པ་
མཐའ་ཡས་པ། དེ་བཞིན་གཤེགས་པའི་རྣམ་པར་འཕྲུལ་པས་བྱིན་གྱིས་བརླབས་པ། ཆགས་པ་མེད་པའི་སྤྱོད་ཡུལ་གྱི་ཡེ་ཤེས་ལ་འཇུག་པ་དགའ་བ་རྒྱ་ཆེན་པོ་སྐྱེད་པ། དྲན་པ་དང་། བློ་གྲོས་དང་། རྟོགས་པས་འཇུག་པ། ཀུན་ནས་མ་སྨད་པ། ཡེ་ཤེས་ཀྱིས་རྣམ་པར་
<pb id="55.260b"/>
དཔྱོད་པ་དེ་ལ་མ་ཆགས་པར་རྟོགས་པས་འཇུག་པ། བསྐལ་པ་མུ་མེད་པར་མངོན་པར་བསྟོད་པ། ཡོན་ཏན་གྱི་ཚོགས་ཐམས་ཅད་དཔག་ཏུ་མེད་པ་ན་བཞུགས་ཏེ། བཅོམ་ལྡན་འདས་ཆོས་ཐམས་ཅད་ནི་མཉམ་པ་ཉིད་དུ་མངོན་པར་རྫོགས་པར་སངས་རྒྱས། 
ཆོས་ཀྱི་འཁོར་ལོ་ནི་ཤིན་ཏུ་བསྐོར། སློབ་མ་ཤིན་ཏུ་དུལ་བའི་ཚོགས་ནི་མཐའ་ཡས། ཆོས་ཐམས་ཅད་ལ་མངའ་དབང་ནི་བརྙེས། སེམས་ཅན་ཐམས་ཅད་ཀྱི་བསམ་པའི་ཚུལ་ནི་ཤིན་ཏུ་མཁྱེན། དབང་པོའི་དམ་པའི་ཕ་རོལ་ཏུ་ཕྱིན་པ་ནི་བརྙེས། སེམས་
ཅན་ཐམས་ཅད་ཀྱི་ཉོན་མོངས་པའི་བག་ཆགས་ཀྱི་མཚམས་སྦྱོར་བ་ཀུན་དུ་འཇོམས་པ་ལ་ནི་མཁས། སངས་རྒྱས་ཐམས་ཅད་ཀྱི་མཛད་པ་ལྷུན་གྱིས་གྲུབ་པ་ནི་རྒྱུན་མ་བཅད་ཅིང་། དགེ་སློང་འབུམ་ཕྲག་དྲུག་ཅུའི་དགེ་སློང་གི་དགེ་འདུན་ཆེན་པོ་དང་། ཐབས་
གཅིག་སྟེ། ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཉོན་མོངས་པ་མེད་པ། དབང་དང་ལྡན་པར་གྱུར་པ། སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ། ཅང་ཤེས་པ། གླང་པོ་ཆེན་པོ། བྱ་བ་བྱས་པ། བྱེད་པ་བྱས་པ། 
ཁུར་བོར་བ། བདག་གི་དོན་རྗེས་སུ་ཐོབ་པ། སྲིད་པར་ཀུན་དུ་སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ། སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པ་ཉོན་མོངས་པའི་བག་ཆགས་མཚམས་སྦྱོར་
བ་ཐམས་ཅད་ཀུན་དུ་བཅོམ་པ། དེ་བཞིན་གཤེགས་པའི་ཆོས་ཀྱི་རྒྱལ་པོའི་སྲས་ཆོས་ཟབ་མོ་ལ་གནས་པར་མཁས་པ། མི་དམིགས་པའི་ཆོས་ལས་བྱུང་བ། སྤྱོད་ལམ་མཛེས་པ། ཕུན་སུམ་ཚོགས་པ། སྦྱིན་པའི་གནས་ཆེན་པོར་གྱུར་པ། 
དེ་བཞིན་གཤེགས་པའི་བཀའ་ལ་ཤིན་ཏུ་ཞུགས་པ་ཤ་སྟག་གོ །བྱང་ཆུབ་སེམས་དཔའི་ཚོགས་ཆེན་པོ་བྱང་ཆུབ་སེམས་དཔའ་སེམས་དཔའ་ཆེན་པོ་ཚད་མེད་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། 
དཔག་ཏུ་མེད། བརྗོད་དུ་མེད་པ་དང་ཡང་ཐབས་ཅིག་སྟེ། ཐམས་ཅད་ཀྱང་སེམས་ཀྱི་སྐད་ཅིག་གཅིག་ལ་སངས་རྒྱས་ཀྱི་ཞིང་མཐའ་ཡས་པར་འགྲོ་བ་ལ་
<pb id="55.261a"/>
མཁས་པ། དེ་བཞིན་གཤེགས་པ་ལ་མཆོད་པ་དང་། རིམ་གྲོ་བྱེད་པས་ངེས་པར་འབྱུང་བ་དང་། ཆོས་མཉན་ཅིང་ཡང་དག་པར་ནོད་པའི་ངོམས་མི་ཤེས་པ། རྟག་ཏུ་རྒྱུན་མི་འཆད་པར་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་
ལ་མངོན་པར་བརྩོན་པ། ཐབས་དང་ཤེས་རབ་དམ་པའི་ཕ་རོལ་ཏུ་སོན་པའི་སྒྲིབ་པ་མེད་པའི་རྣམ་པར་ཐར་པ་ལ་རབ་ཏུ་གནས་པ། རྟོག་པ་དང་། རྣམ་པར་རྟོག་པ་དང་། སྤྲོས་པ་ཐམས་ཅད་ལས་ཤིན་ཏུ་འདས་པ། ཐམས་ཅད་མཁྱེན་པའི་ས་ལས་ཉེ་བར་གྱུར་
པ་ཤ་སྟག་ལ་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་གློག་ལྟ་ཞེས་བྱ་བ་དང་། གཡུལ་ལས་རྣམ་པར་རྒྱལ་བ་དང་། རྣམ་པར་སྣང་མཛད་སྙིང་པོ་དང་། རྣམ་པར་གནོན་པར་དཔའ་བ་དང་། ཡིད་གཉིས་ཀུན་དུ་འཇོམས་དང་། རྣམ་པར་བསྒྲགས་ལྡན་
དང་། རྣམ་པར་ལྟ་བའི་མིག་དང་། བྱང་ཆུབ་སེམས་དཔའ་སེམས་དཔའ་ཆེན་པོ་མུན་པའི་ཕུང་པོ་དང་བྲལ་བ་ཞེས་བྱ་བ་དང་། དེ་དག་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཚད་མེད། གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད་
དཔག་ཏུ་མེད། བརྗོད་དུ་མེད་པ་དག་དང་ཐབས་ཅིག་སྟེ། དེ་ནས་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་ལ་འཇུག་པར་ངེས་པར་བྱུང་བ། སྒྲིབ་པ་མེད་པའི་སྒོ་ཞེས་བྱ་བའི་ཆོས་ཀྱི་རྣམ་གྲངས་བྱང་ཆུབ་སེམས་དཔའི་ལམ་བཀོད་པ་ལ་དམིགས་པ། སངས་རྒྱས་
ཀྱི་ཆོས་ཟབ་མོ། སྟོབས་དང་མི་འཇིགས་པ་ཡོངས་སུ་འགྲུབ་པ། ཡེ་ཤེས་ཀྱི་འབྱུང་གནས། ཆོས་ཐམས་ཅད་ལ་དབང་བྱེད་པའི་གཟུངས་ཀྱི་ཕྱག་རྒྱའི་སྒོ་ལ་འཇུག་པ། སོ་སོ་ཡང་དག་པར་རིག་པ་ལ་རྣམ་པར་ངེས་པའི་སྒོ་ལ་འཇུག་པ། མངོན་པར་ཤེས་པ་ཆེན་པོའི་ཡེ་ཤེས་
ལ་འཇུག་པ་ཁོང་དུ་ཆུད་པ། ཕྱིར་མི་ལྡོག་པའི་འཁོར་ལ་མི་སྐྱེ་བའི་ཆོས་སྟོན་པ། ཐེག་པ་གཅིག་ཏུ་ཡང་དག་པར་འདུ་བ། ཆོས་ཀྱི་དབྱིངས་ཚུལ་གཅིག་སྟེ། འདྲེས་པ་མེད་པ་ལ་འཇུག་པ། སེམས་ཅན་ཐམས་ཅད་ཀྱི་བསམ་པ་དང་། དབང་པོ་ལ་འཇུག་པ། 
སྟོན་པ། སྙིང་པོ་དང་ལྡན་པ། ཆོས་རྣམ་པར་གདོན་མི་ཟ་བ། བདུད་ཀྱི་དཀྱིལ་འཁོར་ཐམས་ཅད་རྣམ་པར་འཇིག་པར་བྱེད་པ། ཚུལ་བཞིན་གྱི་ཆོས་ཀྱི་ཚུལ་ལ་འཇུག་པ་ཁོང་དུ་ཆུད་པ། ཉོན་མོངས་པ་དང་། ལྟ་བར་སོང་བ་ཐམས་ཅད་འདུལ་བ་ཤེས་རབ་དང་
<pb id="55.261b"/>
ཡེ་ཤེས་ཐོགས་པ་མེད་པའི་རྗེས་སུ་འཇུག་པ། མཉམ་པ་མེད་ཅིང་མཐའ་ཡས་པའི་ཡོངས་སུ་བསྔོ་བ་ལ་མཁས་པའི་ཐབས་ཀྱི་ཡེ་ཤེས་སྟོན་པ། སངས་རྒྱས་ཀྱི་ཆོས་ཐམས་ཅད་མཉམ་པ་ཉིད་དུ་ཤེས་པའི་རྗེས་སུ་འཇུག་པ། སངས་རྒྱས་ཐམས་ཅད་ཀྱི་
ཡེ་ཤེས་ལ་འཇུག་པ། བྱིན་གྱི་རླབས་ཐོགས་པ་མེད་པའི་སྒོ་ལ་འཇུག་པ་ཆོས་ཐམས་ཅད་ཅི་ལྟ་བ་བཞིན་དུ་རྣམ་པར་གདོན་མི་ཟ་བར་སྟོན་པ། མི་རྟོག་རྣམ་པར་མི་རྟོག་ལ་མཉམ་པ་ཉིད་དུ་འཇུག་པ་རྟེན་ཅིང་འབྲེལ་པར་འབྱུང་བ་ཟབ་མོ་ཁོང་དུ་ཆུད་པ་བསོད་ནམས་དང་
ཡེ་ཤེས་ཀྱི་ཚོགས་ཐམས་ཅད་སོགས་པ། སངས་རྒྱས་ཀྱི་སྐུ་དང་། གསུང་དང་། ཐུགས་མཉམ་པ་ཉིད་ཀྱི་རྒྱན་དང་ལྡན་པ། དྲན་པ་དང་། བློ་གྲོས་དང་། མོས་པ་དང་། རྟོགས་པ་དང་། ཤེས་རབ་མི་ཟད་པ་མངོན་པར་སྒྲུབ་པ། ཉན་ཐོས་ཀྱི་ཐེག་པས་འདུལ་བའི་ཕྱིར་འཕགས་
པའི་བདེན་པའི་ཚུལ་ལ་འཇུག་པ། རང་སངས་རྒྱས་ཀྱི་ཐེག་པས་འདུལ་བའི་ཕྱིར་ལུས་དང་སེམས་རབ་ཏུ་དབེན་པར་ཤེས་པ་ཐེག་པ་ཆེན་པོས་འདུལ་བའི་ཕྱིར་ཐམས་ཅད་མཁྱེན་པའི་ཡེ་ཤེས་ཀྱི་སར་དབང་བསྐུར་བ་འཐོབ་པ། དེ་བཞིན་གཤེགས་པའི་ཡོན་ཏན་བརྗོད་པའི་ཕྱིར། ཆོས་ཐམས་
ཅད་ལ་དབང་བྱེད་པའི་ཚུལ་ལ་འཇུག་པ་བརྗོད་དོ། །སྟོན་ཏོ་རབ་ཏུ་སྟོན་ཏོ། །འཛིན་དུ་འཇུག་གོ །མོས་པར་མཛད་དོ། །ལེན་དུ་འཇུག་གོ །ཤེས་པར་མཛད་དོ། །རྣམ་པར་ཤེས་པར་མཛད་དོ། །རབ་ཏུ་ཤེས་པར་མཛད་དོ། །རབ་ཏུ་འཇུག་གོ །རྣམ་པར་འགྲེལ་ཏོ། །རྣམ་པར་འབྱེད་དོ། །
གསལ་བར་མཛད་དོ། །ཡང་དག་པར་རབ་ཏུ་སྟོན་ཏོ། །དེ་ནས་བཅོམ་ལྡན་འདས་ཀྱིས་ཤིན་ཏུ་རྣམ་པར་གདོན་མི་ཟ་བའི་དོན་གྱི་ཆོས་ཀྱི་རྣམ་གྲངས་འདི་ལྟ་བུ་རྒྱ་ཆེར་ཡང་དག་པར་རབ་ཏུ་སྟོན་པ་ན། འཁོར་དེ་ཉིད་དུ་བུ་མོ་རིན་ཆེན་ཞེས་བྱ་བ་ཞིག་འདུས་པར་གྱུར་ཏེ་འདུག་པ་དེ་སྟན་
ལས་ལངས་ཏེ། ལག་པ་གཡས་པར་མུ་ཏིག་གི་སེ་མོ་དོ་ཐོགས་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་བདེན་པ་དང་། བདེན་པའི་ཚིག་གང་གིས་སེམས་ཅན་ཆེན་པོ་འདི་དག་གིས་བསྟན་པའི་ཆོས་ཀྱི་རྣམ་གྲངས་འདུས་པའི་ལེའུ་
འདི་བས་པར་ཆུབ་པར་འཛིན་པར་འགྱུར་བ་དང་། ཕྱོགས་བཅུ་རྣམས་སུ་ཡང་རྒྱས་པར་བགྱིད་པར་འགྱུར་བ་དང་། སེམས་ཅན་དཔག་ཏུ་མ་མཆིས་པ་རྣམས་བླ་ན་མེད་པའི་ཆོས་དཀོན་མཆོག་གིས་མཐར་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་
<pb id="55.262a"/>
འགོད་པར་འབྱུང་བའི་བདེན་པ་དང་། བདེན་པའི་ཚིག་དེས་བདག་གིས་མུ་ཏིག་གི་སེ་མོ་དོ་འདི་དེ་བཞིན་གཤེགས་པ་ལ་འབུལ་ལགས་ཏེ། དེ་དེ་བཞིན་གཤེགས་པ་དང་། བྱང་ཆུབ་སེམས་དཔའ་ཐམས་ཅད་ཀྱི་དབུའི་གཙུག་གི་མཚམས་སུ་མུ་ཏིག་
གི་སེ་མོ་དོའི་ཁང་པ་བརྩེགས་པ་ཀུན་དུ་གནས་ཤིང་བཀོད་པ་ཅི་འདྲ་བས་སྐྱེས་བུ་དམ་པ་དེ་དག་བྱང་ཆུབ་མངོན་པར་རྫོགས་པར་འཚང་རྒྱ་བ་དང་། དེ་དག་གིས་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཅི་འདྲ་བར་འགྱུར་བ་དེ་འདྲ་བ་དག་ཁང་པ་བརྩེགས་པ་དེ་
དག་ལས་ཀུན་ཏུ་དགའ་ཞིང་འཁོར་ཐམས་ཅད་ཀྱིས་བཀོད་པ་འདི་མཐོང་ནས་ཡི་རངས་པར་གྱུར་ཅིག །དེ་ནས་བུ་མོ་རིན་ཆེན་གྱིས་མུ་ཏིག་གི་སེ་མོ་དོ་དེ་བཅོམ་ལྡན་འདས་ག་ལ་བ་དེ་ལོགས་སུ་བོར་རོ། །མུ་ཏིག་གི་སེ་མོ་དོ་དེ་བོར་མ་ཐག་ཏུ་དེ་ནས་སངས་
རྒྱས་ཀྱི་མཐུ་དང་བུ་མོ་རིན་ཆེན་གྱི་བདེན་པའི་བྱིན་གྱི་རླབས་ཀྱིས། བཅོམ་ལྡན་འདས་ཀྱི་དབུའི་གཙུག་གི་མཚམས་དང་། བྱང་ཆུབ་སེམས་དཔའ་ཐམས་ཅད་ཀྱི་སྤྱི་གཙུག་གི་མཚམས་སུ་ཁང་པ་བརྩེགས་པ་ཆེན་པོ་ཤིན་ཏུ་ཡངས་པ་རྒྱ་ཆེ་བ་
རྣམ་པར་བཀྲ་བ་བལྟ་ན་སྡུག་པ། ངོས་མཉམ་པ་ཤིན་ཏུ་རྣམ་པར་ཕྱེ་བ་ལེགས་པར་གྲུབ་པ་གནས་པར་གྱུར་ཏེ། བྱང་ཆུབ་སེམས་དཔའ་དེ་དག་སྔོན་བདག་ཅག་གི་སངས་རྒྱས་ཀྱི་ཞིང་གི་ཡོན་ཏན་བཀོད་པ་འདི་འདྲ་བར་གྱུར་ཅིག །བྱང་ཆུབ་ཀྱི་སྙིང་པོ་
འདི་འདྲ་བར་གྱུར་ཅིག་ཅེས་སྨོན་ལམ་བཏབ་པའི་ཁྱད་པར་ཅི་འདྲ་བ་དེ་ལྟ་བུའི་བཀོད་པ་དག་ཀྱང་བྱང་ཆུབ་སེམས་དཔའ་དེ་དག་གིས་ཁང་པ་བརྩེགས་པ་དེ་དག་ལས་མཐོང་ངོ་། །མཐོང་ནས་ཀྱང་ངོ་མཚར་དུ་གྱུར་ནས། བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །བཅོམ་ལྡན་འདས་འདི་ལྟར་ཇི་ཙམ་དུ་བདག་ཅག་གིས་བསྐལ་པ་གྲངས་མ་མཆིས་པར་སྨོན་ལམ་མངོན་པར་འདུས་བགྱིས་པར་ཐམས་ཅད་བུ་མོ་རིན་ཆེན་གྱི་སྐད་ཅིག་གཅིག་ལ་བསྟན་པ་ནི་བུ་མོ་རིན་ཆེན་འདི་བདེན་པའི་བྱིན་གྱི་
བརླབས་ཀྱི་སྟོབས་ཅན་ལགས་ཏེ་ངོ་མཚར་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། །སྐྱེས་བུ་དམ་པ་དག་ཇི་སྐད་སྨྲས་པ་དེ་བཞིན་ཏེ། བུ་མོ་རིན་ཆེན་འདི་བདེན་པའི་བྱིན་གྱི་རླབས་ལས་ངེས་པར་བྱུང་བའོ། །སྐྱེས་བུ་དམ
<pb id="55.262b"/>
པ་དག་བུ་མོ་རིན་ཆེན་གྱིས་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དྲུག་ལས་དགེ་བའི་རྩ་བ་བསྐྲུན་ནས་བདེན་པའི་བྱིན་གྱི་བརླབས་འདི་ཡོངས་སུ་བླངས་ཏེ། དེ་ནས་བུ་མོ་རིན་ཆེན་འདིས་ཇི་སྐད་སྨྲས་པ་དེ་ལྟར་ཀུན་དུ་གནས་སོ། །
གལ་ཏེ་བུ་མོ་རིན་ཆེན་གྱིས་ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་མེ་ཏོག་གིས་རབ་ཏུ་གང་བར་ཀུན་དུ་གནས་པར་གྱུར་ཅིག་ཅེས་སྨྲས་ན་ཡང་དེ་དེ་བཞིན་དུ་འགྱུར་རོ། །དེ་བཞིན་དུ་སྤོས་དང་། ཕྲེང་བ་དང་། 
བྱུག་པ་དང་། ཕྱེ་མ་དང་། གོས་ཀྱིས་རབ་ཏུ་གང་བར་ཀུན་དུ་གནས་པར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །གལ་ཏེ་བར་སྣང་འདི་ཐམས་ཅད་གདུགས་དང་། རྒྱལ་མཚན་དང་། བ་དན་གྱིས་བརྒྱན་པར་ཀུན་དུ་གནས་པར་གྱུར་ཅིག་ཅེ་ན་ཡང་དེ་དེ་བཞིན་
དུ་འགྱུར་རོ། །ཆུས་འཇིག་པ་བྱུང་བ་ལ་མེ་ཡིས་འཇིག་པར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །གལ་ཏེ་མེ་ཡིས་འཇིག་པ་བྱུང་བ་ལ་ཆུ་ཡིས་འཇིག་པར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །ཐམས་ཅད་དང་ལྡན་པའི་འཁོར་འདི་འཁོར་ལོས་
སྒྱུར་བའི་ཁ་དོག་དང་། གཟུགས་སུ་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །དེ་བཞིན་དུ་འཇིག་རྟེན་སྐྱོང་བའི་ཁ་དོག་དང་། གཟུགས་དང་། བརྒྱ་བྱིན་དང་། ཚངས་པ་དང་། དབང་ཕྱུག་ཆེན་པོའི་ཁ་དོག་དང་། གཟུགས་དང་། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མའི་
ཁ་དོག་དང་། གཟུགས་སུ་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །གལ་ཏེ་བདུད་རེ་རེ་ལ་ཡང་ལག་ན་མཚོན་ཐོགས་པའི་བདུད་ཀྱི་སྡེ་བྱེ་བ་ཕྲག་བརྒྱ་ལྷག་པ་ལ་བདུད་དང་། བདུད་ཀྱི་རིས་ཐམས་ཅད་ཀྱི་རལ་གྲི་དང་། མདུང་ཐུང་དང་། མདའ་བོ་ཆེ་དང་། མཚོན་རྩེ་གཉིས་པ་དང་། མཚོན་ཆ་སྣ་ཚོགས་གང་ཡིན་པ་དེ་དག་ཐམས་ཅད་རིན་པོ་ཆེ་སྣ་ཚོགས་ཀྱིས་སྤྲས་པའི་མུ་ཏིག་གི་སེ་མོ་དོར་ཀུན་དུ་གནས་པ་དང་། སྣ་མའི་མེ་ཏོག་དང་། ཨུཏྤ་ལ་དང་། པ་རི་ཤ་ཀ་དང་། ཙམ་པ་ཀའི་ལྡ་ལྡིར་ཀུན་དུ་གནས་པར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །གལ་ཏེ་འབྲོག་དགོན་པར་བཟའ་བ་དང་། 
བཏུང་བ་དང་། ཁ་ཟས་མེད་པ་དག་ཏུ་ཁྱིམ་བྱེ་བ་ཕྲག་བཅྭ་བརྒྱད་པའི་གྲོང་ཁྱེར་ཆེན་པོ་ཀུན་དུ་གནས་ཤིང་། བཟའ་བ་དང་། བཏུང་བ་དང་། ཁ་ཟས་མང་པོ་བྱུང་བར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །སྟོང་གསུམ་
<pb id="55.263a"/>
གྱི་སྟོང་ཆེན་པོའི་འཇིག་རྟེན་གྱི་ཁམས་ན་གཟུགས་སུ་སྣང་བ་དེ་དག་དེ་བཞིན་གཤེགས་པའི་གཟུགས་སུ་ཀུན་དུ་གནས་པར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་རོ། །འཁོར་འདི་ཐམས་ཅད་ནམ་མཁའ་ལ་གནས་པར་གྱུར་ཅིག་ཅེ་ན་ཡང་དེ་དེ་བཞིན་དུ་
འགྱུར་རོ། །རིགས་ཀྱི་བུ་དག་གལ་ཏེ་བུ་མོ་རིན་ཆེན་གྱིས་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ན་སངས་རྒྱས་བཅོམ་ལྡན་འདས་ཆོས་སྟོན་པར་འཇུག་པ་ཇི་སྙེད་པ་དེ་བར་སྣང་འདི་ལས་ལྷག་ཆད་མེད་ཅིང་མཐའ་དག་རྫོགས་པར་རྣམ་
པའི་མཆོག་ཐམས་ཅད་དང་ལྡན་པར་བྱུང་བར་གྱུར་ཅིག་ཅེ་ན་ཡང་དེ་དེ་བཞིན་དུ་འགྱུར་ཏེ། གང་བུ་མོ་རིན་ཆེན་གྱི་ལས་དེ་ཆུང་ཟད་ཀྱང་དོན་མེད་པ་མ་ཡིན་ནོ། །དེ་ནས་བུ་མོ་རིན་ཆེན་གྱིས་བདེན་པའི་བྱིན་གྱི་རླབས་དང་། རྫུ་འཕྲུལ་གྱི་སྟོབས་དང་། རྣམ་
པར་འཕྲུལ་པ་དང་། ཆོ་འཕྲུལ་གྱི་རྣམ་པ་འདི་ལྟ་བུ་འདི་ཀུན་དུ་བསྟན་ནས། བཅོམ་ལྡན་འདས་ལ་ཚུལ་དང་འཐུན་པའི་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །རིན་ཆེན་འབྱུང་གནས་ཡེ་ཤེས་རིན་ཆེན་མངའ། །རིན་ཆེན་མཆོག་སྟོན་ཡོན་
ཏན་མཐའ་ཡས་པ། །རྒྱལ་པོའི་རྒྱལ་པོ་དགྲ་དང་ཤར་གཉེར་གཅོད། །བྱང་ཆུབ་ཡན་ལག་རིན་ཆེན་ནོར་བདུན་སྦྱིན། །རིན་ཆེན་འོད་ཀྱི་འོད་ནི་མཐའ་ཡས་པ། །ནོར་བུ་རིན་ཆེན་རྣམ་པ་སྣ་ཚོགས་འོད། །
རིན་ཆེན་དམ་པ་རྒྱལ་བ་རིན་ཆེན་ཏོག །བདེ་གཤེགས་ཁྱོད་ལ་རིན་ཆེན་རྣམས་ཀྱིས་མཆོད། །རྡོ་ཡི་སྙིང་པོ་ས་སྙིང་ནོར་བུ་གང་། །སྣང་འོད་དྲི་མེད་སྙིང་པོ་ནོར་བུ་དང་། །རིན་པོ་ཆེ་དང་ཉི་མ་ཟླ་བའི་འོད། །ཁྱོད་ཀྱི་སྐུ་ཡི་འོད་ཀྱིས་ཟིལ་དུ་རླག །ཐུབ་པ་ཁྱོད་ཀྱི་
སྐུ་ཚད་བརྟག་པར་ནི། །ས་བཅུའི་བར་ལ་གནས་པས་མི་དམིགས་སོ། །འཇིག་རྟེན་གཙོ་ཁྱོད་ས་ལ་བཞུགས་ཀྱང་གོ །རྫུ་འཕྲུལ་ཡོན་ཏན་སྲིད་པའི་རྩེར་གནས་མཐོང་། །རྒྱལ་བའི་འཁོར་རྣམས་ཐམས་ཅད་རེ་རེས་ཀྱང་། །རྒྱལ་བ་རང་རང་མདུན་ན་
བཞུགས་པར་ཤེས། །ཐམས་ཅད་ཕྱོགས་ནས་མངོན་སུམ་མངོན་པར་ཡང་། །ཀུན་ནས་སྒོ་ནས་མཚུངས་པ་མེད་པ་མཐོང་། །ལ་ལས་བཞུགས་དང་མནལ་དང་འཆགས་པ་དང་། །འཁོར་རྣམས་ལ་ལས་བདེ་གཤེགས་གསུང་བ་དང་། །མི་གསུང་བཞུགས་
<pb id="55.263b"/>
ཤིང་བསམ་གཏན་དགྱེས་པ་དང་། །མཚུངས་མེད་ཁྱོད་ཀྱི་སྤྱོད་ལམ་མཐའ་ཡས་མཐོང་། །ཁྱོད་ཀྱི་བ་སྤུ་རེ་ནས་འོད་ཟེར་མཆོག །གཏང་མ་ཐག་ཏུ་ཕྱོགས་བཅུ་ཐམས་ཅད་རྒྱས། །རྒྱལ་བའི་སྐུ་ནི་པད་མའི་འབྱུང་གནས་འདྲ། །བསམ་པ་ཇི་བཞིན་
ཡིད་ཀྱང་དགའ་བར་མཛད། །བདེན་ལ་གནས་ཤིང་རྟག་ཏུ་བདེན་ལ་དགྱེས། །བདེན་པ་ལྷུར་མཛད་ཅི་གསུང་དེ་བཞིན་མཛོད། །ཆོས་ཀྱི་འབྱུང་གནས་དོན་དང་འདུལ་ལ་མཁས། །ཡོན་ཏན་ཀུན་མཐར་ཕྱིན་ལ་ཕྱག་འཚལ་ལོ། །དེ་ནས་རིན་ཆེན་གྱིས་
བཅོམ་ལྡན་འདས་ལ་ཚུལ་དང་འཐུན་པའི་ཚིགས་སུ་བཅད་པ་དེ་དག་གིས་མངོན་པར་བསྟོད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་ཞུས་ནས་ཞུས་པ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་
ལ་སྐབས་དབྱེ་བར་གནང་ན། བདག་འདུས་པའི་ལེའུའི་ཆོས་ཀྱི་རྣམ་གྲངས་ལ་བཀའ་མཆིད་ཀྱི་རྒྱུད་འགའ་ཞིག་བརྩམས་ཏེ་ཞུའོ། །བཅོམ་ལྡན་འདས་ཀྱིས་བཀའ་སྩལ་པ། བུ་མོ་ཁྱོད་དེ་བཞིན་གཤེགས་པ་ལ་ཅི་དང་ཅི་འདོད་པ་དྲིས་ཤིག་དང་། 
ངས་དྲིས་པ་དེ་དང་དེའི་ལུང་བསྟན་པས་ཁྱོད་ཀྱི་སེམས་རངས་པར་བྱའོ། །དེ་ནས་དེ་བཞིན་གཤེགས་པས་སྐབས་ཕྱེ་བ་དང་། བུ་མོ་རིན་ཆེན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་བདེན་
པ་སྨྲ་རྣམས་གང་ལགས། དེ་བཞིན་གཤེགས་པས་བྱང་ཆུབ་སེམས་དཔའ་རྣམས་ལ་བདེན་པར་གསུངས་པ་ནི་གང་ལགས། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་ཆོས་སྨྲ་བ་རྣམས་གང་ལགས། དེ་བཞིན་གཤེགས་པས་བྱང་ཆུབ་སེམས་
དཔའ་རྣམས་ལ་ཆོས་སུ་གསུངས་པ་ནི་གང་ལགས། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་དོན་སྨྲ་བ་རྣམས་གང་ལགས། དེ་བཞིན་གཤེགས་པས་བྱང་ཆུབ་སེམས་དཔའ་རྣམས་ལ་དོན་དུ་གསུངས་པ་ནི་གང་ལགས། བཅོམ་ལྡན་འདས་ཇི་ལྟར་ན་བྱང་ཆུབ་
སེམས་དཔའ་འདུལ་བ་སྨྲ་བ་རྣམས་གང་ལགས། དེ་བཞིན་གཤེགས་པས་བྱང་ཆུབ་སེམས་དཔའ་ལ་འདུལ་བར་གསུངས་པ་ནི་གང་ལགས། དེ་ནས་བཅོམ་ལྡན་འདས་ཀྱིས་བུ་མོ་རིན་ཆེན་ལ་ལེགས་སོ་ཞེས་བྱ་བ་གནང་སྟེ། བུ་མོ་ལེགས་སོ། །ལེགས་སོ། །ཁྱོད་ཀྱི་རྟོགས་པ་བཟང་ངོ་། །དྲི་བ་ཚུལ་
<pb id="55.264a"/>
བཞིན་ཡིན་ནོ། །སྤོབས་པ་དགེའོ། །བུ་མོ་དེ་བས་ན་ལེགས་པར་ཤིན་ཏུ་ཉོན་ལ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ། །བུ་མོ་རིན་ཆེན་གྱིས་བཅོམ་ལྡན་འདས་ལེགས་སོ། །ཞེས་གསོལ་ཏེ། བཅོམ་ལྡན་འདས་ཀྱི་ལྟར་ཉན་པ་དང་། བཅོམ་
ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །བུ་མོ་གསུམ་པོ་འདི་དག་ནི་བྱང་ཆུབ་སེམས་དཔའི་བདེན་པ་སྟེ། གསུམ་གང་ཞེ་ན། གང་སངས་རྒྱས་ལ་མི་སླུ་བ་དང་། བདག་ལ་མི་སླུ་བ་དང་། སེམས་ཅན་ཐམས་ཅད་ལ་མི་སླུ་བའོ། །བུ་མོ་བྱང་ཆུབ་སེམས་
དཔའ་སངས་རྒྱས་དང་། བདག་དང་། སེམས་ཅན་ཐམས་ཅད་ལ་སླུ་བ་ཇི་ལྟ་བུ་ཞེ་ན། བུ་མོ་གལ་ཏེ་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ལ་ཉན་ཐོས་ཀྱི་སའམ། རང་སངས་རྒྱས་ཀྱི་ས་འདོད་པར་བྱེད་ཅིང་
སྨོན་ཏེ། མངོན་པར་དགའ་བ་དེ་ལྟ་བུ་ནི་བུ་མོ་བྱང་ཆུབ་སེམས་དཔའ་སངས་རྒྱས་དང་། བདག་དང་། སེམས་ཅན་ཐམས་ཅད་ལ་སླུ་བའོ། །བུ་མོ་བྱང་ཆུབ་སེམས་དཔའ་སངས་རྒྱས་དང་། བདག་དང་། སེམས་ཅན་ཐམས་ཅད་ལ་མི་སླུ་བ་ཅི་ལྟ་བུ་ཞེ་ན། བུ་མོ་
གང་གི་ཚེ་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་ནས་བདུད་དང་དམིགས་པ་ཅན་ཐམས་ཅད་ཀྱིས་ཇི་ཙམ་དུ་ཚེགས་ཕྱུང་ཞིང་ཇི་ཙམ་དུ་གནོད་པར་བྱས་པ་དང་། ཕས་ཀྱི་རྒོལ་བ་ཐམས་ཅད་ཀྱིས་ཐོ་བཙམས་ཤིང་ཅོ་དྲིས་ཏེ་འབྲེལ་བར་བྱེད་ཅིང་རལ་གྲི་དང་། 
མདུང་ཐུང་དང་། མཚོན་རྩེ་གཉིས་པས་ཕུག་པ་དང་། མ་ཐོབ་པ་དང་། མ་གྲགས་པ་དང་། སྨད་པ་དང་། སྡུག་བསྔལ་བས་ཀྱང་མི་གཡོ། མི་འཁྲུལ། རྣམ་པར་མི་འཁྲུལ། མི་ཞུམ། སྒྱིད་ལུག་པར་མི་འགྱུར། ཀུན་དུ་མི་སྐྲག །ཀུན་དུ་སྐྲག་པར་མི་འགྱུར། 
ཡི་མུག་པར་མི་འགྱུར། འགྱོད་པར་མི་འགྱུར་བར་ཐོག་མའི་ལྷག་པའི་བསམ་པ་དེ་ཡང་མི་གཏོང་ཞིང་བརྟན་པར་ཡང་དག་པར་འཛིན་ལ། བྱང་ཆུབ་ཀྱི་སེམས་རིན་པོ་ཆེ་བསྐྱེད་པ་དང་། འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་སེམས་
བསྐྱེད་པ་དང་། སེམས་ཅན་ཐམས་ཅད་ཀྱི་སྐྱབས་དང་། མགོན་དང་། དཔུང་གཉེན་གྱི་སེམས་བསྐྱེད་པ་དང་། མཚུངས་པ་མེད་ཅིང་འདྲ་བ་མེད་པའི་སེམས་བསྐྱེད་པ་དེ་ལས་ཀྱང་མི་ཉམས་མི་ནུར་ཏེ། ཐེག་པ་གཞན་ལ་འདོད་པའི་སེམས་ལན་འགའ་ཡང་
<pb id="55.264b"/>
མི་སྐྱེད་པར་སངས་རྒྱས་དྲན། ཆོས་ཀྱི་འཁོར་ལོ་ལ་རྟོན། སེམས་ཅན་ཐམས་ཅད་མངོན་དུ་བྱེད། སྟོབས་ཉེ་བར་སྟོན། མཐུ་སྐྱེད་པར་བྱེད། རྩལ་གྱིས་རྣམ་པར་གནོན། བརྩོན་འགྲུས་རྩོམ་སྟེ། ཕ་རོལ་གྱི་ཚིག་གིས་གནོད་པར་མི་ནུས་པ་དེ་ལྟ་བུ་ནི་བུ་
མོ་བྱང་ཆུབ་སེམས་དཔའ་སངས་རྒྱས་དང་། བདག་དང་། སེམས་ཅན་ཐམས་ཅད་ལ་མི་སླུ་བའོ། །བྱང་ཆུབ་སེམས་དཔའ་སངས་རྒྱས་དང་། བདག་དང་། སེམས་ཅན་ཐམས་ཅད་ལ་མི་སླུ་བ་གང་ཡིན་པ་འདི་ནི་བྱང་ཆུབ་སེམས་དཔའི་བདེན་པའི་མཆོག་
གོ །དེ་རྣམ་པ་བཞིས་སངས་རྒྱས་ལ་མི་སླུ་སྟེ། བརྟན་པ་དང་། སྟོབས་དང་། བརྩོན་འགྲུས་རྟུལ་བའོ། །དེ་རྣམ་པ་བཞིས་བདག་ལ་མི་སླུ་སྟེ། བསམ་པ་དང་། ལྷག་པའི་བསམ་པ་དང་། གཡོ་མེད་པ་དང་། སྒྱུ་མེད་པའོ། །དེ་རྣམ་པ་བཞིས་སེམས་
ཅན་ཐམས་ཅད་མི་སླུ་སྟེ། སྦྱོར་བ་དང་། བྱམས་པ་དང་། སྙིང་རྗེ་དང་། སྡུད་པ་སྟེ། བུ་མོ་གང་འདི་བྱང་ཆུབ་སེམས་ཡོངས་སུ་མི་གཏོང་ཞིང་སྔོན་དམ་བཅས་པ་ལས་མི་ཉམས་པ་འདི་ནི་བྱང་ཆུབ་སེམས་དཔའི་བདེན་པ་ལ་འཇུག་པ་དང་པོའོ། །བུ་མོ་གཞན་ཡང་
བྱང་ཆུབ་སེམས་དཔའི་བདེན་པ་ནི་གང་འདི་ངག་བསྡམས་པ་དང་། ངག་བསྲུངས་པ་དང་། ངག་འཁྲུལ་པ་མེད་པ་དང་། ཚིག་བདེན་པ་སྟེ། དེ་གཅིག་པུ་ཡང་རུང་། སྐྱེ་བོ་མང་པོའི་ནང་དུ་གནས་ཀྱང་རུང་། ཚིག་བདེན་པར་སྨྲ་སྟེ། དེ་རྒྱལ་སྲིད་ཀྱི་ཕྱིར་ཡང་བརྫུན་
གྱི་ཚིག་མི་སྨྲ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེས་རབ་ཏུ་བཀང་བས་བྲིད་ཀྱང་བརྫུན་གྱི་ཚིག་མི་སྨྲ་བའོ། །བུ་མོ་དེ་ལ་བྱང་ཆུབ་སེམས་དཔའི་བདེན་པ་ནི་རྣམ་པ་སུམ་ཅུ་རྩ་གཉིས་ཡོངས་སུ་དག་པ་སྟེ། རྣམ་པ་སུམ་
བཅུ་རྩ་གཉིས་གང་ཞེ་ན། འདི་ལྟ་སྟེ། ངོ་ཚ་ཤེས་པའི་རྣམ་པ་དང་། ཡོན་ཏན་གྱི་རྣམ་པ་དང་། ཁྲེལ་ཡོད་པའི་རྣམ་པ་དང་། དེས་པའི་རྣམ་པ་དང་། བཅོས་མ་མ་ཡིན་པའི་རྣམ་པ་དང་། མ་སྨད་པའི་རྣམ་པ་དང་། མི་དམིགས་པའི་རྣམ་པ་དང་། ལྷས་
རྣམ་པར་རིག་པའི་རྣམ་པ་དང་། འཇིགས་པ་མེད་པའི་རྣམ་པ་དང་། ངན་འགྲོ་གཅོད་པའི་རྣམ་པ་དང་། བདེ་འགྲོ་འབྱེད་པའི་རྣམ་པ་དང་། འཕགས་པའི་སྐྱེ་བོ་མངོན་པར་དགའ་བའི་རྣམ་པ་དང་། མཁས་པས་མཆོད་པར་འོས་པའི་རྣམ་པ་དང་། ནང་དག་པའི་
<pb id="55.265a"/>
རྣམ་པ་དང་། ཕྱི་རོལ་ལེགས་པར་བྱས་པའི་རྣམ་པ་དང་། གཟུང་བར་འོས་པའི་ཚིག་གི་རྣམ་པ་དང་། ཚིག་མི་བརླང་བའི་རྣམ་པ་དང་། འཇམ་པའི་ཚིག་གི་རྣམ་པ་དང་། ཁྱད་པར་ཅན་གྱི་ཚིག་གི་རྣམ་པ་དང་། ཁ་དྲི་རབ་ཏུ་ཞིམ་པའི་ཚིག་
གི་རྣམ་པ་དང་། བཀའ་བློ་བདེ་བའི་རྣམ་པ་དང་། སླུ་བ་མེད་པའི་རྣམ་པ་དང་། གདུང་བ་མེད་པའི་རྣམ་པ་དང་། དགའ་ཞིང་མཆོག་ཏུ་དགའ་བའི་རྣམ་པ་དང་། བདག་ལ་ངེས་པར་སེམས་པའི་རྣམ་པ་དང་། གཞན་ལ་ངེས་པར་སེམས་པའི་རྣམ་པ་དང་། འཁྲུལ་
པ་མེད་པའི་རྣམ་པ་དང་། ཁ་ན་མ་ཐོ་བ་མེད་པའི་རྣམ་པ་དང་། སྦྱིན་པའི་གནས་ཀྱི་སའི་རྣམ་པ་དང་། སངས་རྒྱས་མཉེས་པར་བྱེད་པའི་རྣམ་པ་དང་། བདེན་པའི་རྗེས་སུ་འཐུན་པའི་ངག་རབ་ཏུ་འཐོབ་པའི་རྣམ་པ་སྟེ། བུ་མོ་འདི་དག་ནི་བདེན་པའི་རྣམ་པ་
ཡོངས་སུ་དག་པ་སུམ་ཅུ་རྩ་གཉིས་སོ། །བུ་མོ་གཞན་ཡང་བྱང་ཆུབ་སེམས་དཔའི་བདེན་པ་ནི་གང་དམ་བཅས་པ་ཡོངས་སུ་རྫོགས་པའོ། །དེ་ཅིའི་ཕྱིར་ཞེ་ན། བྱང་ཆུབ་ནི་བྱང་ཆུབ་སེམས་དཔའ་སྦྱིན་པ་ལ་མོས་པ་དག་གི་ཡིན་གྱི། སེར་སྣ་ཅན་དག་གི་མ་
ཡིན་ཏེ། འདི་ནི་དེའི་དམ་བཅས་པའོ། །གང་བདོག་པ་ཐམས་ཅད་ཡོངས་སུ་གཏོང་བར་ཀུན་ཏུ་སྣང་བ་འདི་ནི་དེའི་བདེན་པའོ། །བྱང་ཆུབ་ནི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་དག་གི་ཡིན་གྱི། ངང་ཚུལ་ངན་པ་དག་གི་མ་ཡིན་ཏེ། འདི་ནི་དེའི་
དམ་བཅས་པའོ། །གང་ཚུལ་ཁྲིམས་ཡོངས་སུ་དག་པར་ཀུན་དུ་སྣང་བ་འདི་ནི་དེའི་བདེན་པའོ། །བྱང་ཆུབ་ནི་བྱང་ཆུབ་སེམས་དཔའ་བཟོད་པའི་སྟོབས་རབ་ཏུ་འཐོབ་པ་དག་གི་ཡིན་གྱི། གནོད་སེམས་ཅན་དག་གི་མ་ཡིན་ཏེ། འདི་ནི་དེའི་དམ་བཅས་པའོ། །
གང་བཟོད་པ་དང་དེས་པར་ཀུན་དུ་སྣང་བ་འདི་ནི་དེའི་བདེན་པའོ། །བྱང་ཆུབ་ནི་བྱང་ཆུབ་སེམས་དཔའ་བརྩོན་འགྲུས་བརྩམས་པ་དག་གི་ཡིན་གྱི། ལེ་ལོ་ཅན་དག་གི་མ་ཡིན་ཏེ། འདི་ནི་དེའི་དམ་བཅས་པའོ། །གང་དགེ་བའི་རྩ་བ་ཐམས་ཅད་བརྩོན་པར་ཀུན་དུ་སྣང་
བ་འདི་ནི་དེའི་བདེན་པའོ། །བྱང་ཆུབ་ནི་བྱང་ཆུབ་སེམས་དཔའ་བསམ་གཏན་ལ་རབ་ཏུ་གནས་པ་དག་གི་ཡིན་གྱི་སེམས་གཡེང་བ་དག་གི་མ་ཡིན་ཏེ། འདི་ནི་དེའི་དམ་བཅས་པའོ། །གང་བསམ་གཏན་གྱི་ཡན་ལག་ཡང་དག་པར་སྒྲུབ་པར་ཀུན་དུ་སྣང་བ་འདི་ནི་དེའི་བདེན་པའོ། །
<pb id="55.265b"/>
བྱང་ཆུབ་ནི་བྱང་ཆུབ་སེམས་དཔའ་ཤེས་རབ་དང་ལྡན་པ་དག་གི་ཡིན་གྱི་ཤེས་རབ་འཆལ་པ་དག་གི་མ་ཡིན་ཏེ། འདི་ནི་དེའི་དམ་བཅས་པའོ། །གང་ཤེས་རབ་དང་ཡེ་ཤེས་ལ་ཀུན་དུ་སྣང་བ་འདི་ནི་དེའི་བདེན་པའོ། །གོང་མ་བཞིན་དུ་སྦྱར་ཏེ། བྱང་ཆུབ་ཀྱི་ཕྱོགས་ཀྱི་
ཆོས་ཐམས་ཅད་དང་། བསྡུ་བའི་དངོས་པོ་དང་། ཚངས་པའི་གནས་པ་དང་། མངོན་པར་ཤེས་པ་དང་། རིག་པ་དང་། ཞི་གནས་དང་། ལྷག་མཐོང་ལ་ཡང་དེ་བཞིན་ནོ། །བྱང་ཆུབ་ནི་བྱང་ཆུབ་སེམས་དཔའ་དགེ་བའི་ཆོས་ཐམས་ཅད་དང་ལྡན་པ་དག་གི་ཡིན་
གྱི། དགེ་བའི་ཆོས་རྣམ་པར་སྤངས་པ་དག་གི་མ་ཡིན་ཏེ། འདི་ནི་དེའི་དམ་བཅས་པའོ། །གང་དགེ་བའི་ཆོས་ཐམས་ཅད་ལ་ཀུན་དུ་སྣང་བ་འདི་ནི་དེའི་བདེན་པའོ། །བུ་མོ་གཞན་ཡང་འཕགས་པའི་རྣམ་པའི་བདེན་པ་དེ་ལ་བྱང་ཆུབ་སེམས་དཔའ་བརྩོན་
པར་བྱ་སྟེ། གང་འདི་སྡུག་བསྔལ་ཤེས་པ་དང་། ཀུན་འབྱུང་བ་སྤོང་བ་དང་། འགོག་པ་ཤེས་པ་དང་། ལམ་སྒོམ་པའོ། །དེ་ལ་སྡུག་བསྔལ་ཤེས་པ་ནི་གང་ཕུང་པོ་རྣམས་ལ་རང་བཞིན་གྱིས་མི་སྐྱེ་བར་ཤེས་པའོ། །ཀུན་འབྱུང་བ་སྤོང་བ་ནི་སྲིད་པ་གང་
གིས་ཕུང་པོ་རྣམས་ཡང་དག་པར་འགྲུབ་པར་འགྱུར་བའི་སྲེད་པ་དེ་ཤིན་ཏུ་མི་འབྱུང་ཞིང་ཆགས་པ་དང་བྲལ་བ་མངོན་པར་དགའ་བ་མེད་པ་སྟེ་གང་མངོན་པར་དགའ་བ་མེད་པ་དེ་ནི་གདོད་མ་ནས་འོང་བ་མེད་པའོ། །གང་གདོད་མ་ནས་འོང་བ་མེད་པ་དེ་ནི་ཆོས་ཉིད་
མ་སྤངས་པའོ། །གང་ཆོས་ཉིད་མ་སྤངས་པ་དེ་ནས་ཀུན་འབྱུང་བ་སྤངས་པའོ། །དེ་ལ་འགོག་པ་ཤེས་པ་ནི་གང་མཚན་མ་དང་དམིགས་པ་ཤིན་ཏུ་ཟད་ཅིང་འགོག་པ་སྟེ། གང་འགོག་པའི་ཚེ་དངོས་པོ་འཇིག་པར་འགྱུར་བ་ཡང་མེད་ལ། དངོས་པོ་ཡོད་པ་དང་། 
དངོས་པོ་མེད་པ་མཚུངས་ཤིང་མཉམ་པར་གྱུར་པའི་ཆོས་ཐམས་ཅད་ལ་གང་མཉམ་པར་མཐོང་བ་ནི་འགོག་པའི་བདེན་པ་ཞེས་བྱ་བའོ། །དེ་ལ་ལམ་ནི་གང་མཉམ་པར་ལྟ་ཞིང་མཉམ་པར་སྦྱོར་བ་མི་རྟོག་པ་མི་མཉམ་པའི་མཚན་ཉིད་མ་ཡིན་པ་ཉོན་མོངས་པ་ཐམས་ཅད་
མི་ཚོལ་བ་བདག་གི་མེད་པ། ཡོངས་སུ་འཛིན་པ་མེད་པ། ལེན་པ་མེད་པ། མ་བྱས་པ། རྣམ་པར་མ་བྱས་པ་འདི་ནི་ལམ་ཞེས་བྱའོ། །འདི་ལ་གང་བདེན་པ་ཤེས་པའི་ཡེ་ཤེས་དང་། སེམས་ཅན་རྣམས་ཡང་དག་པར་ཐོབ་པར་བྱེད་ཀྱང་བདག་མངོན་སུམ་དུ་མི་བྱེད་པ་འདི་ཡང་
<pb id="55.266a"/>
བྱང་ཆུབ་སེམས་དཔའི་བདེན་པ་ཞེས་བྱའོ། །བདེན་པ་བསྟན་པ་འདི་བཤད་པ་ན་བྱང་ཆུབ་སེམས་དཔའ་ཁྲིས་བདེན་པ་ཤེས་པ་ཡོངས་སུ་བསྒོམ་པའི་བཟོད་པ་རབ་ཏུ་ཐོབ་བོ། །བུ་མོ་དེ་ལ་ཇི་ལྟར་ན་བྱང་ཆུབ་སེམས་དཔའ་ཆོས་སྨྲ་བ་ཡིན་ཞེ་ན་
གང་གི་ཚེ་ཆོས་ལ་རྟོན་པར་འགྱུར་བ་དང་། ཆོས་སྨྲ་བ་དང་། ཆོས་སེམས་པ་དང་། ཆོས་བསམ་པ་དང་། ཆོས་སྤྱོད་ཡུལ་བ་དང་། ཆོས་སྤྱོད་པ་དང་། ཆོས་དོན་དུ་གཉེར་བ་དང་། ཆོས་འདོད་པ་དང་། ཆོས་ལ་དགའ་བས་དགའ་མོས་པ་དང་། ཆོས་ཀྱི་དཔུ
དང་། ཆོས་ཀྱི་ཏོག་དང་། ཆོས་ཀྱི་མཚོན་ཆ་དང་། ཆོས་ཀྱི་གོ་ཆ་བགོས་པ་དང་། ཆོས་ཀྱི་ཡ་ལད་བགོས་པ་དང། ཆོས་ཀྱི་སྣང་བ་དང་། ཆོས་ཀྱི་མར་མེ་དང་། ཆོས་ཀྱི་དྲན་པ་དང་། ཆོས་ཀྱི་བློ་གྲོས་དང་། ཆོས་རྟོག་པ་དང་། ཆོས་དཔྱོད་པ་དང་། ཆོས་ལ་སྦྱོར་
བ་དང་། ཆོས་སྤྱོད་པར་གྱུར་པ་དང་། ཆོས་ཀྱིས་ཉལ་བ་དང་། ཆོས་ཀྱི་སྤྱོད་ལམ་དང་། ཆོས་བསྲུང་བ་དང་། ཆོས་ཀྱི་ནོར་དང་། ཆོས་མི་ཟད་པ་དང་། ཆོས་རྒྱ་ཆེ་བ་དང་། ཆོས་ཀྱི་བྱ་བ་བྱེད་པ་དང་། ཆོས་ཀྱི་ལུས་དང་། ཆོས་ཀྱི་ངག་དང་། ཆོས་ཀྱི་
ཡིད་ལ་བྱེད་པ་མི་གཏོང་བ་སྟེ། ཆོས་སྤྱོད་པ་རྣམ་པ་འདི་ལྟ་བུ་དང་ལྡན་པ་དེ་ནི་ཆོས་སྨྲ་བ་ཡིན་ཏེ། ཆོས་མ་ཡིན་པ་སྨྲ་བ་མ་ཡིན་ནོ། །དེ་ལ་ཆོས་སྨྲ་བ་གང་ཞེ་ན། བདེན་པ་གང་ཡིན་པ་དེ་བདེན་པར་སྨྲ་བ་དང་། སངས་རྒྱས་ལ་བསྔགས་པ་སྨྲ་བ་དང་། ཆོས་ལ་
སྲུང་བར་སྨྲ་བ་དང་། དགེ་འདུན་ལ་བླ་མ་དང་སྲི་ཞུ་བྱ་བར་སྨྲ་བ་དང་། བྱང་ཆུབ་ཀྱི་སེམས་ལ་མོས་པར་བྱ་བ་བསྙད་པ་སྨྲ་བ་དང་། བསམ་པ་མི་འདོར་བ་སྨྲ་བ་དང་། ལྷག་པའི་བསམ་པ་ལ་དམིགས་པ་སྨྲ་བ་དང་། སྦྱོར་བ་མི་ཉམས་པར་སྨྲ་བ་དང་། འཕགས་
པ་རྣམས་ཀྱི་ལྟ་བ་སྨྲ་བ་དང་། དགེ་བའི་བཤེས་གཉེན་རྣམས་ལ་བསྟེན་པ་སྨྲ་བ་དང་། ང་རྒྱལ་མེད་པས་གུས་པ་དང་། རི་མོ་བྱ་བ་སྨྲ་བ་དང་། རྟག་ཏུ་བསྔགས་པ་སྨྲ་བ་དང་། ཆོས་སྟོན་པ་ན་བསྟི་སྟང་དུ་བྱས་ཏེ་མཉམ་པ་སྨྲ་བ་དང་། ཆོས་ཀུན་དུ་ཚོལ་བས་མི་ངོམས་
པ་སྨྲ་བ་དང་། ཆོས་སྟོན་པ་ལ་སྙོམ་ལས་མེད་པ་སྨྲ་བ་དང་། སློབ་དཔོན་ཆོས་འཆབ་པ་མེད་པ་སྨྲ་བ་དང་། བྱས་པ་གཟོ་བ་དང་། བྱས་པ་ཤེས་པ་དང་། བྱས་པ་ཆུད་མི་གསོན་པ་སྨྲ་བ་དང་། ལན་ལ་མི་རེ་བ་སྨྲ་བ་དང་། དགོན་པ་ལ་སྐྲག་པ་མེད་པ་སྨྲ་བ་དང་། 
<pb id="55.266b"/>
 འཕགས་པའི་རིགས་མ་ཉམས་པ་སྨྲ་བ་དང་། སྦྱངས་པའི་ཡོན་ཏན་མི་གཏོང་བ་སྨྲ་བ་དང་། དགེ་བ་བཅུའི་ལས་ཀྱི་ལམ་ལ་འཇུག་པ་སྨྲ་བ་དང་། སྦྱིན་པའི་བསྔགས་པ་སྨྲ་བ་དང་། བྱང་ཆུབ་ཏུ་ཡོངས་སུ་བསྔོ་བ་སྨྲ་བ་དང་། ཚུལ་ཁྲིམས་ཀྱི་དབྱེ་བ་སྨྲ་བ་དང་། བཟོད་
པའི་སྟོབས་སྨྲ་བ་དང་། བརྩོན་འགྲུས་ཀྱི་ཞུམ་པ་མེད་པ་སྨྲ་བ་དང་། བསམ་གཏན་རྣམས་ཀྱི་རབ་ཏུ་ཞི་བ་སྨྲ་བ་དང་། ཤེས་རབ་ཀྱི་ཁོང་དུ་ཆུད་པ་སྨྲ་བ་དང་། ཐབས་ཀྱི་ཡོངས་སུ་གསལ་བར་བྱེད་པ་སྨྲ་བ་དང་། བྱམས་པའི་སྐྱབས་སྨྲ་བ་དང་། སྙིང་རྗེ་ལ་
འཇུག་པ་སྨྲ་བ་དང་། དགའ་བའི་མཆོག་ཏུ་དགའ་བ་སྨྲ་བ་དང་། བཏང་སྙོམས་ཀྱི་གཉིས་དང་བྲལ་བ་སྨྲ་བ་དང་། བདེན་པ་རྣམས་ཀྱི་རྗེས་སུ་འཐུན་པ་སྨྲ་བ་དང་། སོ་སོ་ཡང་དག་པར་རིག་པ་བསྙད་པ་སྨྲ་བ་དང་། མངོན་པར་ཤེས་པ་རྣམས་ཀྱི་བསྐྱེད་པ་སྨྲ་བ་དང་། རྟོན་པ་
རྣམས་ཀྱི་ཆོས་སྨྲ་བ་དང་། ཆོས་ཀྱི་མདོ་རྣམས་ཀྱི་ཁོང་དུ་ཆུད་པ་སྨྲ་བ་དང་། དྲན་པ་ཉེ་བར་གཞག་པ་རྣམས་ཀྱི་དྲན་པ་བརྗེད་པ་མེད་པ་སྨྲ་བ་དང་། ཡང་དག་པའི་སྤོང་བ་རྣམས་ཀྱི་ཡང་དག་པའི་ནན་ཏན་སྨྲ་བ་དང་། རྫུ་འཕྲུལ་གྱི་རྐང་པ་རྣམས་ཀྱི་མངོན་པར་བསྐྱེད་པ་
སྨྲ་བ་དང་། དབང་པོ་རྣམས་ཀྱི་རྣོ་བ་སྨྲ་བ་དང་། སྟོབས་རྣམས་ཀྱི་མི་རྫི་བ་སྨྲ་བ་དང་། བྱང་ཆུབ་ཀྱི་ཡན་ལག་རྣམས་ཀྱི་རྗེས་སུ་རྟོགས་པ་སྨྲ་བ་དང་། ལམ་གྱི་སྒྲོལ་བ་སྨྲ་བ་དང་། ཞི་གནས་ཀྱི་འཇུག་པ་སྨྲ་བ་དང་། ལྷག་མཐོང་གི་དེ་ཁོ་ན་ཤེས་པ་སྨྲ་བ་དང་། རིག་པ་
དང་རྣམ་པར་གྲོལ་བ་ཡོངས་སུ་གསལ་བར་བྱེད་པ་སྨྲ་བ་དང་། ཉན་ཐོས་ཀྱི་ཐེག་པའི་ས་ཇི་ལྟ་བ་སྨྲ་བ་དང་། རང་སངས་རྒྱས་ཀྱི་ཐེག་པ་སྟོན་པ་སྨྲ་བ་དང་། ཐེག་པ་ཆེན་པོའི་ཡོན་ཏན་ཐམས་ཅད་ཡོངས་སུ་བསྒྲགས་པ་སྨྲ་བ་དང་། རྟེན་ཅིང་འབྲེལ་པར་འབྱུང་བའི་ལུགས་
དང་འཐུན་པ་སྨྲ་བ་དང་། སྟོང་པ་ཉིད་ལ་སྐྲག་པ་མེད་པ་སྨྲ་བ་དང་། མཚན་མ་མེད་པ་ལ་བསྙད་པ་སྨྲ་བ་དང་། སྨོན་པ་མེད་པ་ལ་སོ་སོར་རྟོག་པ་སྨྲ་བ་དང་། ཕུང་པོ་རྣམས་ལ་སྒྱུ་མར་བསྟན་པ་སྨྲ་བ་དང་། ཁམས་རྣམས་ལ་ནམ་མཁའི་ཁམས་དང་མཚུངས་པ་
ཉིད་སྨྲ་བ་དང་། སྐྱེ་མཆེད་རྣམས་ཀྱི་རང་བཞིན་གྱིས་སྟོང་པ་ཉིད་སྨྲ་བ་དང་། ནོར་བདུན་སྨྲ་བ་དང་། རྗེས་སུ་དྲན་པ་དྲུག་སྨྲ་བ་དང་། གུས་པ་དང་བཅས་པ་སྨྲ་བ་དང་། ཡང་དག་པར་དགའ་བར་བྱ་བ་དྲུག་སྨྲ་བ་དང་། མངོན་པར་ཤེས་པ་དྲུག་སྨྲ་བ་དང་། ཕ་རོལ་ཏུ་ཕྱིན་པ་
<pb id="55.267a"/>
དྲུག་སྨྲ་བ་དང་། མིག་ལྔ་སྨྲ་བ་དང་། དོན་དམ་པ་སྨྲ་བ་དང་། ཀུན་རྫོབ་ལ་འཇུག་པ་སྨྲ་བ་དང་། ལེགས་པར་བྱས་པའི་ལས་སྨྲ་བ་དང་། སེམས་ཅན་ཐམས་ཅད་ལ་སེམས་སྙོམས་པར་སྨྲ་བ་དང་། སངས་རྒྱས་ཀྱི་ཆོས་ཐམས་ཅད་ཀྱི་ཡོན་ཏན་དང་བསྔགས་པ་
ཚད་མེད་པ་སྨྲ་བའོ། །བུ་མོ་གཞན་ཡང་བྱང་ཆུབ་སེམས་དཔའ་ཆོས་སྨྲ་བ་ནི་བདག་ཏུ་སྨྲ་བ་མ་ཡིན། སེམས་ཅན་དུ་སྨྲ་བ་མ་ཡིན། སྲོག་ཏུ་སྨྲ་བ་མ་ཡིན། གང་ཟག་ཏུ་སྨྲ་བ་མ་ཡིན། ཆད་པར་སྨྲ་བ་མ་ཡིན། རྟག་པར་སྨྲ་བ་མ་ཡིན། འབྱུང་བར་ལྟ་བ་སྨྲ་བ་མ་ཡིན། 
འཇིག་པར་ལྟ་བ་སྨྲ་བ་མ་ཡིན། མཐའ་ཁས་ལེན་པ་སྨྲ་བ་མ་ཡིན། དབུས་ལ་མངོན་པར་ཞེན་པ་སྨྲ་བ་མ་ཡིན། མི་འཐུན་པ་སྨྲ་བ་མ་ཡིན། འགལ་བ་སྨྲ་བ་མ་ཡིན། རྩོད་པ་སྨྲ་བ་མ་ཡིན། ཕྱོགས་ཡོངས་སུ་འཛིན་པ་སྨྲ་བ་མ་ཡིན། དམིགས་པ་སྨྲ་བ་མ་ཡིན། 
ལྟ་བ་ཀུན་ནས་དཀྲིས་པ་དང་། ཐེ་ཙོམ་དང་། སྒྲིབ་པ་དང་། ཆོད་པ་དང་། བག་ལ་ཉལ་དང་། ཁོང་ཁྲོ་བ་སྨྲ་བ་མ་ཡིན། ཆོས་དང་འགལ་བ་སྨྲ་བ་མ་ཡིན། ཆོས་འཇིག་པ་སྨྲ་བ་མ་ཡིན། ཆོས་སྤོང་བ་སྨྲ་བ་མ་ཡིན། ཆོས་ལ་མངོན་པར་རློམ་སེམས་སུ་བྱེད་པ་སྨྲ་བ་མ་ཡིན། ཆོས་
ལ་ལོག་པར་འཇུག་པར་སྨྲ་བ་མ་ཡིན་ཏེ། ཆོས་སྨྲ་བའི་བྱང་ཆུབ་སེམས་དཔའ་ནི་ཆོས་ཀྱི་རྗེས་སུ་འཐུན་པའི་ཆོས་སྒྲུབ་པ་སྨྲ་བ་དང་། ཡང་དག་པར་སྨྲ་བ་དང་། ཆོས་སྨྲ་བ་དང་། ཕས་ཀྱི་རྒོལ་བ་ཐམས་ཅད་ཀྱིས་མི་ཚུགས་པ་སྨྲ་བའོ། །བྱང་ཆུབ་སེམས་དཔའ་ཆོས་སྨྲ་བ་
ནི་ཆོས་ཐམས་ཅད་སྣང་བ་དང་འབྲེལ་བས་ཕྱིར་བསྐྱར་བར་དཀའ་བ་ཡིན། བྱང་ཆུབ་སེམས་དཔའ་ཆོས་སྨྲ་བ་ནི་དམིགས་པ་མེད་པའི་སྤྱོད་ཡུལ་བས་སྟོང་པ་ཉིད་སྨྲ་བ་ཡིན། མི་འཁྲུགས་པའི་ཆོས་ཅན་པས་མཚན་མ་མེད་པའི་སྨྲ་བ་ཡིན། ཁམས་གསུམ་དང་མ་འདྲེས་
པས་སྨོན་པ་མེད་པ་སྨྲ་བ་ཡིན། འདུས་བྱས་ཀྱི་སྐྱོན་མཐོང་བས་མངོན་པར་འདུ་མི་བྱེད་པ་སྨྲ་བ་ཡིན་ནོ། །བྱང་ཆུབ་སེམས་དཔའ་ཆོས་སྨྲ་བ་ནི་ཆོས་ཀྱི་དོན་རང་བཞིན་གྱིས་དབེན་པའི་ཕྱིར་སྐྱེ་བ་མེད་པ་དང་། འབྱུང་བ་མེད་པ་སྨྲ་བ་ཡིན་ནོ། །བུ་མོ་ཆོས་ཞེས་བྱ་བ་ནི་བརྗོད་
དུ་མེད་པ། ཡི་གེ་མེད་པ། བསྙད་དུ་མེད་པ། སྨྲར་མེད་པ། གཟུགས་མེད་པ། བསྟན་དུ་མེད་པ། ཐོགས་པ་མེད་པ་རྣམ་པར་རིག་པ་མ་ཡིན་པ། རྣམ་པར་ཤེས་པར་བྱ་བ་མ་ཡིན་པ། སེམས་དང་། ཡིད་དང་། རྣམ་པར་ཤེས་པ་དང་བྲལ་བ། རྡུལ་མེད་པ། 
<pb id="55.267b"/>
རྡུལ་དང་བྲལ་བ། འདོད་ཆགས་དང་བྲལ་བ། མུན་པ་མེད་པ། སྣང་བ་མེད་པ། བདག་གི་མེད་པ། ཡོངས་སུ་འཛིན་པ་མེད་པ། འཛིན་པ་མ་ཡིན་པ། འཛིན་པ་དང་བྲལ་བ་ཡུལ་མེད་པ། ཡུལ་མ་ཡིན་པ། ཡུལ་ཐམས་ཅད་དང་མ་འདྲེས་པ། ཞི་བ་གྲོལ་བ་
བལྟ་དཀའ་བ། ཁོང་དུ་ཆུད་པར་དཀའ་བ། རྟོག་གེ་མ་ཡིན་པ། རྟོག་གེས་མི་ཆུད་པ། འཕགས་པ་མཁས་པས་ཤེས་ཤིང་རྟོགས་པ། ཚོར་བ་མེད་པ། ཚོར་བ་ཐམས་ཅད་ཀྱི་རྒྱུན་བཅད་པ། ཇི་ལྟ་བ་བཞིན་དུ་དུས་གསུམ་དུ་སྟོང་པ། འཆི་འཕོ་མེད་པ། 
འཕོ་བར་འགྱུར་བ་མ་ཡིན་པ། འཕོ་བ་མེད་པ། སྐྱེ་བ་མེད་པ། ཕུན་སུམ་ཚོགས་པ་མ་ཡིན་པ། རྒུད་པ་མ་ཡིན་པ། འབྱུང་བ་མེད་པ། འཇིག་པ་མེད་པ། མི་སྲིད་པ། འབྱུང་བར་མི་འགྱུར་བ། འཇིག་པར་མི་འགྱུར་བ། བསྐྱེད་པ་མ་ཡིན་པ། 
གཞིག་པ་མ་ཡིན་པ། མི་རྟོགས་པ། ཀུན་དུ་མི་རྟོགས་པ། རྣམ་པར་མི་རྟོགས་པ། མཚན་ཉིད་དང་སྣང་བ་མ་ཡིན་པ། མཚན་ཉིད་མེད་པར་སྣང་བ་མ་ཡིན་པ། མཚན་ཉིད་གཅིག་པ། མཚན་ཉིད་མེད་པ། ཀུན་གཞི་མེད་པ། ཀུན་གཞི་དང་བྲལ་བ། འདྲེ་བ་མེད་པ། ཆགས་པ་
མེད་པ། བཅིངས་པ་མེད་པ། གྲོལ་བ་མེད་པ། བདག་གི་མེད་པ། ཡོངས་སུ་འཛིན་པ་མེད་པ། སྦྱོར་བ་མེད་པ། ཟག་པ་མེད་པ། འདྲ་བ་མེད་པ། མཚུངས་པ་མེད་པ། མི་མཉམ་པ་དང་མཉམ་པ་མི་བདེན་པ་དང་མི་རྫུན་པ། བདེ་བ་མེད་པ། སྡུག་བསྔལ་མེད་
པ། འདུ་བ་མེད་པ། འབྲལ་བ་མེད་པ། ལྡན་པ་མེད་པ། མི་ལྡན་པ་མེད་པ། མིང་མེད་པ། གཟུགས་མེད་པ། སྦྱར་བ་མེད་པ། བསལ་བ་མེད་པ། སྙིང་པོ་མེད་པ། སྙིང་པོ་མེད་པ་མ་ཡིན་པ། དབྱེར་མེད་པ། དབྱེར་མེད་པ་མ་ཡིན་པ། རྡོ་རྗེ་མ་ཡིན་པ། འབིགས་པའི་མཚན་
ཉིད་མ་ཡིན་པ། དེ་ཁོ་ན་དེ་བཞིན་ཉིད་གཞན་མ་ཡིན་པ་ཉིད། རིང་བ་མ་ཡིན་པ། ཉེ་བ་མ་ཡིན་པ། ཁ་དོག་མེད་པ། རྟགས་མེད་པ། དབྱིབས་མེད་པ། མཚན་མ་མེད་པ། འདི་ན་མ་ཡིན་པ། ཕ་བི་ན་མ་ཡིན་པ། དེ་ལས་མ་ཡིན་པ། གཞན་ལས་ན
མ་ཡིན་པ། ནང་མ་ཡིན་པ། ཕྱི་མ་ཡིན་པ། གཉི་ག་མ་ཡིན་པ། གཞན་མ་ཡིན་པ། གཞན་མ་ཡིན་པ་ཡང་མ་ཡིན་པ། གཞན་དང་གཞན་མ་ཡིན་པ་ཡང་མ་ཡིན་པ། མཐོང་བ་མེད་པ་ཐོས་པ་མེད་པ། དྲན་པ་མེད་པ། བརྗེད་པ་མེད་པ། ཤེས་པ་མེད་པ། 
<pb id="55.268a"/>
རྣམ་པར་ཤེས་པ་མེད་པ། རྣམ་པར་ཤེས་པར་བྱ་བ་དང་། རྣམ་པར་ཤེས་པ་དང་བྲལ་བ། གྲངས་མེད་པ། གྲངས་མེད་པ་མ་ཡིན་པ། གྲངས་ཐམས་ཅད་དང་བྲལ་བ་སྟེ། བུ་མོ་འདི་ནི་ཆོས་ཞེས་བྱའོ། །གང་འདི་འདྲ་བའི་ཆོས་སྐད་
དང་། བརྡ་སྣ་ཚོགས་ཀྱིས་འཆད་ཅིང་ཡང་དག་པར་རབ་ཏུ་སྟོན་པ་འདི་ནི་བྱང་ཆུབ་སེམས་དཔའ་ཆོས་སྨྲ་བ་ཞེས་བྱའོ། །གཞན་ཡང་ཆོས་སྨྲ་བ་ནི་སྨྲ་བ་ཐམས་ཅད་ལས་རྣམ་པར་ལོག་པ་ཡིན་ནོ། །ཆོས་སྨྲ་བ་ནི་སུ་དང་ཡང་མི་རྩོད་དོ། །
ཆོས་སྨྲ་བ་ནི་གཞན་ལ་ཤིན་ཏུ་རློམ་སེམས་མེད་དོ། །ཆོས་སྨྲ་བ་ནི་མ་བསླབས་པ་ལ་མི་བརྙས་སོ། །ཆོས་སྨྲ་བ་ནི་བསླབས་པ་རྣམས་ལ་མི་འདུད་པ་མ་ཡིན་ནོ། །བདག་བསྟོད་པ་མ་ཡིན་ནོ། །ཆོས་ཉིད་དང་འགལ་བར་མི་བྱེད་དོ། །ཟང་ཟིང་གིས་མ་སྦགས་
པའི་རྒྱུད་ཀྱིས་ཆོས་སྟོན་ཏོ། །གཞན་དག་ལ་འགྱོད་པ་མི་སྐྱེད་དོ། །གཞན་གྱི་ལྟུང་བ་གླེང་བར་མི་བྱེད་དོ། །ཆོས་ལ་ཁྱད་དུ་གསོད་པར་མི་བྱེད་དོ། །ཆོས་ཀྱི་བར་ཆད་མི་བྱེད་དོ། །ཆོས་སྨྲ་བ་ནི་བྱང་ཆུབ་ཀྱི་ཕྱིར་མི་འདྲ་བར་ཆོས་གང་ཡང་མི་
མཐོང་ངོ་། །སྟོང་པ་ཉིད་ལས་གྲོལ་བའི་ཆོས་མི་སྟོན་ཏོ། །མཚན་མ་མེད་པ་དང་། སྟོན་པ་མེད་པ་ལས་རྣམ་པར་གྲོལ་བའི་ཆོས་མི་སྟོན་ཏོ། །ཆོས་ཀྱི་དབྱིངས་ཐ་དད་དུ་མི་བྱེད་དོ། །དེ་བཞིན་ཉིད་ལས་མི་གཡོའོ། །ཡང་དག་པའི་མཐའ་
ལས་ཤིན་ཏུ་མི་འདའོ། །ཚིག་འབྲུ་ལ་རྟོན་པ་མ་ཡིན་ནོ། །རྣམ་པར་ཤེས་པ་ལ་རྟོན་པ་མ་ཡིན་ནོ། །དྲང་བ་ལ་རྟོན་པ་མ་ཡིན་ནོ། །གང་ཟག་ལ་རྟོན་པ་མ་ཡིན་ནོ། །དོན་དང་འགལ་བ་མ་ཡིན་ནོ། །ཚིག་འབྲུ་དང་འགལ་བ་མ་ཡིན་ནོ། །ཡེ་ཤེས་དང་འགལ་བ་མ་ཡིན་ནོ། །རྣམ་པར་ཤེས་
པ་དང་འགལ་བ་མ་ཡིན་ནོ། །ངེས་པའི་དོན་དང་འགལ་བ་མ་ཡིན་ནོ། །དྲང་བའི་དོན་དང་འགལ་བ་མ་ཡིན་ནོ། །ཆོས་ཉིད་དང་འགལ་བ་མ་ཡིན་ནོ། །གང་ཟག་དང་འགལ་བ་མ་ཡིན་ནོ། །ཕྱོགས་ཡོངས་སུ་འཛིན་པར་མི་བྱེད་དོ། །རྟེན་ཅིང་འབྲེལ་པར་འབྱུང་བ་དང་
འགལ་བར་མི་བྱེད་དོ། །ཆོས་སྨྲ་བ་ནི་འཇིག་རྟེན་གྱི་ཆོས་གང་གིས་ཀྱང་རྣམ་པར་དག་པར་མི་ཤེས་སོ། །སེར་སྣའི་ཉོན་མོངས་པས་བསྒྲིབས་པ་མ་ཡིན་ནོ། །ཚུལ་ཁྲིམས་ལས་ཉམས་པ་མ་ཡིན་ནོ། །ངང་ཚུལ་ངན་པའི་སེམས་ཅན་འདོར་བ་མ་ཡིན་ནོ། །ཁྲོ་བ་དང་། 
<pb id="55.268b"/>
གནོད་སེམས་དང་། ཐ་བ་ཅན་མ་ཡིན་ནོ། །ལེ་ལོའི་དྲི་མ་དང་ལྷན་ཅིག་གནས་པ་མ་ཡིན་ནོ། །ཆོས་སྨྲ་བ་ནི་བྱང་ཆུབ་ཀྱི་སེམས་བརྗེད་པ་མ་ཡིན་ནོ། །ཤེས་རབ་ཀྱི་རྩ་བ་ཉན་པ་ཆུད་གསོན་པ་མ་ཡིན་ནོ། །གཞན་ལ་སྨོད་པ་མ་ཡིན་ནོ། །གང་ཟག་ལ་སྡང་བ་དང་། ཆོས་ལ་
སྡང་བར་མི་བྱེད་དོ། །མདོ་སྡེ་དང་མདོ་སྡེ་འགལ་བར་མི་བྱེད་དོ། །འདུལ་བ་ལ་འདུལ་བ་མ་ཡིན་པར་མི་བྱེད་དོ། །ཆོས་ཉིད་དང་འགལ་བར་མི་བྱེད་དོ། །ཚུལ་བཞིན་སྦྱོར་བའི་ཆོས་གང་ལ་ཡང་ཆོས་མ་ཡིན་པར་མི་མཐོང་ངོ་། །ང་རྒྱལ་གྱིས་ང་རྒྱལ་འཕེལ་བར་མི་བྱེད་དོ། །
ཆོས་ལས་ཉམས་པ་མ་ཡིན་ནོ། །བྱས་པ་ཆུད་གསོན་པ་མ་ཡིན་ནོ། །བག་ལ་ཉལ་མི་འཛིན་ཏོ། །བསྟི་སྟང་ལ་རྗེས་སུ་ཆགས་པ་མ་ཡིན་ནོ། །བསྟི་སྟང་མེད་པ་ལ་ཁོང་ཁྲོ་བ་མ་ཡིན་ནོ། །མཛའ་བ་དང་། མི་མཛའ་བ་ལ་གཉིས་སུ་འདུ་ཤེས་མི་བྱེད་དོ། །རྒྱུ་དང་
འབྲས་བུ་ཆུད་མི་གསོན་ཏོ། །ཆོས་སྨྲ་བ་ནི་ལས་ཀྱི་རྣམ་པར་སྨིན་པ་ལ་མི་མོས་པ་མ་ཡིན་ནོ། །སྨྲས་པའི་ལན་མི་སྟེར་བ་མ་ཡིན་ནོ། །ཆོས་སྨྲ་བ་ནི་དགྲ་མེད་པའོ། །འཁྲུལ་པ་མི་ཚོལ་ལོ། །ལྕེ་གཉིས་མེད་དོ། །ལུས་དང་། ངག་དང་། སེམས་
ལ་ཚུལ་འཆོས་པ་མེད་དོ། །ཆོས་ལ་ཚུལ་འཆོས་པ་མེད་དོ། །ཆོས་སྨྲ་བ་ནི་གཞན་ལ་ཉེ་བར་བསྟན་པའི་ཕྱིར་དགོན་པར་གནས་པ་མ་ཡིན་ནོ། །འཐོབ་པར་འདོད་པའི་ཕྱིར་འདོད་པ་ཆུང་བ་ལྟར་སྟོན་པ་མ་ཡིན་ནོ། །འདོད་ཆེན་ཆེ་བས་སྡིག་པ་མ་ཡིན་ནོ། །ཆོས་སྨྲ་བ་ནི། 
སངས་རྒྱས་ཀྱི་བྱང་ཆུབ་གཞན་གྱིས་བྱས་པ་མི་སྟོན་ཏོ། །མི་མཉམ་པར་ལེན་པ་མི་རྩོམ་མོ། །ནོར་བདུན་མ་རུང་བར་མི་བྱེད་དོ། །ཤ་ཟ་བ་མ་ཡིན་ནོ། །ཕའི་རིགས་གཅོད་པ་མ་ཡིན་ནོ། །གཞན་གྱི་ཡོན་ཏན་མ་རུང་བར་
མི་བྱེད་དོ། །བདག་གི་ཡོན་ཏན་བརྗོད་པ་མ་ཡིན་ནོ། །སངས་རྒྱས་ཀྱི་ཆོས་ཚད་ཡོད་པར་སྟོན་པ་མ་ཡིན་ནོ། །ང་ཆོས་སྨྲ་བ་ནི་ཐེག་པ་ཆེན་པོའི་བསྔགས་པ་བརྗོད་པས་མི་ངོམས་ཏེ། དེའི་ཕྱིར་ན་ཆོས་སྨྲ་བ་ཞེས་བྱའོ། །
བུ་མོ་དེ་ལ་ཇི་ལྟར་ན་བྱང་ཆུབ་སེམས་དཔའ་དོན་སྨྲ་བ་ཡིན་ཞེ་ན། དོན་ཞེས་བྱ་བ་ནི་བསམ་པས་བཅོས་མ་མ་ཡིན་པ་ནི་དོན་ཏོ། །སྦྱོར་བས་དགེ་བའི་རྩ་བ་ཐམས་ཅད་ཡང་དག་པར་སྒྲུབ་པ་ནི་དོན་ཏོ། །ལྷག་པའི་བསམ་པའི་ཁྱད་པར་ནི་དོན་ཏོ། །
<pb id="55.269a"/>
གཞན་བྱང་ཆུབ་ཀྱི་སེམས་ཡང་དག་པར་འཛིན་དུ་འཇུག་པ་ནི་དོན་ཏོ། །སྦྱིན་པས་རྣམ་པར་སྨིན་པ་ལ་མི་རེ་བ་ནི་དོན་ཏོ། །སེམས་ཅན་རྣམས་བདེ་བ་མྱོང་བར་བྱེད་པ་ནི་དོན་ཏོ། །ཚུལ་ཁྲིམས་ལས་ཉམས་པ་མེད་པ་ནི་དོན་ཏོ། །བཟོད་
པས་མ་རྨས་པ་ནི་དོན་ཏོ། །བརྩོན་འགྲུས་ཀྱིས་དགོས་པ་ཐམས་ཅད་མཐར་འབྱིན་པ་ནི་དོན་ཏོ། །བསམ་གཏན་གྱིས་ཉེ་བར་ཞི་བ་ནི་དོན་ཏོ། །ཤེས་རབ་ཀྱིས་ཐེ་ཙོམ་མེད་པ་ནི་དོན་ཏོ། །བྱམས་པས་སེམས་ཅན་ཐམས་ཅད་ལ་སེམས་སྙོམས་
པ་ནི་དོན་ཏོ། །སྙིང་རྗེས་སེམས་ཅན་ཐམས་ཅད་ཀྱི་ཅི་བྱ་བ་བྱེད་པ་ནི་དོན་ཏོ། །དགའ་བས་ཆོས་ལ་དགའ་ཞིང་མོས་པ་ནི་དོན་ཏོ། །བཏང་སྙོམས་ཀྱིས་བདེ་བ་དང་སྡུག་བསྔལ་ཐམས་ཅད་མི་འབྱེད་པ་ནི་དོན་ཏོ། །སྦྱིན་པས་འགྱོད་པ་མེད་པ་ནི་དོན་ཏོ། །སྙན་པར་
སྨྲ་བས་ཁོང་ཁྲོ་བ་མེད་པ་ནི་དོན་ཏོ། །དོན་བྱེད་པས་ཆོས་དང་ལྡན་པའི་བསམ་པ་ཡོངས་སུ་རྫོགས་པར་བྱེད་པ་ནི་དོན་ཏོ། །དོན་འཐུན་པས་སེམས་ཅན་རྣམས་ཐེག་པ་ཆེན་པོ་ཡང་དག་པར་འཛིན་དུ་འཇུག་པ་ནི་དོན་ཏོ། །བསྡུ་བའི་དངོས་པོ་རྣམས་ཀྱིས་སེམས་
ཅན་ཡོངས་སུ་སྨིན་པར་བྱེད་པ་ནི་དོན་ཏོ། །འདུ་བྱེད་ཐམས་ཅད་མི་རྟག་པ་དང་སྡུག་བསྔལ་བ་ནི་དོན་ཏོ། །ཆོས་ཐམས་ཅད་བདག་མེད་པ་ནི་དོན་ཏོ། །ཉོན་མོངས་པ་ཐམས་ཅད་ཞི་བ་ནི་དོན་ཏོ། །ཚིག་འབྲུ་ལས་དོན་ལ་རྟོན་པ་ནི་དོན་ཏོ། །རྣམ་པར་ཤེས་པ་ལས་ཡེ་ཤེས་
ལ་རྟོན་པ་ནི་དོན་ཏོ། །མདོ་སྡེ་ཐམས་ཅད་ལས་ངེས་པའི་དོན་གྱི་མདོ་སྡེ་ལ་རྟོན་པ་ནི་དོན་ཏོ། །སྲོག་དང་གང་ཟག་གི་སྒྲ་ལས་ཆོས་ཉིད་ལ་རྟོན་པ་ནི་དོན་ཏོ། །དོན་སོ་སོ་ཡང་དག་པར་རིག་པས་བསྟན་པ་མི་ཟད་པ་ནི་དོན་ཏོ། །ཆོས་སོ་སོ་ཡང་དག་པར་རིག་པས་ཆོས་ཀྱི་དབྱིངས་
འདྲེས་པ་མེད་པ་ནི་དོན་ཏོ། །ངེས་པའི་ཚིག་སོ་སོ་ཡང་དག་པར་རིག་པས་ཕུང་པོ་མ་ལུས་པའི་ཡེ་ཤེས་ཀྱི་རྗེས་སུ་འཇུག་པ་ནི་དོན་ཏོ། །སྤོབས་པ་སོ་སོ་ཡང་དག་པར་རིག་པས་ཅི་རིགས་པར་ཆོས་སྟོན་པ་ནི་དོན་ཏོ། །སྦྱིན་པའི་ཚོགས་ཀྱིས་མི་ངོམས་པ་ནི་དོན་ཏོ། །ཚུལ་ཁྲིམས་
ཀྱི་ཚོགས་ལས་སྨོན་ལམ་ཡོངས་སུ་རྫོགས་པར་བྱེད་པ་ནི་དོན་ཏོ། །ཐོས་པའི་ཚོགས་ལས་ནན་ཏན་སྙིང་པོར་བྱེད་པ་ནི་དོན་ཏོ། །བསོད་ནམས་ཀྱི་ཚོགས་ལས་མཚན་ཡོངས་སུ་རྫོགས་པར་བྱེད་པ་ནི་དོན་ཏོ། །ཡེ་ཤེས་ཀྱི་ཚོགས་ལས་སེམས་ཅན་ཐམས་ཅད་ཀྱི་དབང་
<pb id="55.269b"/>
པོ་མཆོག་དང་མཆོག་མ་ཡིན་པ་ཤེས་པ་ནི་དོན་ཏོ། །ཞི་གནས་ཀྱི་ཚོགས་ལས་སེམས་ལས་སུ་རུང་བ་ནི་དོན་ཏོ། །ལྷག་མཐོང་གི་ཚོགས་ལས་རིག་པ་དང་རྣམ་པར་གྲོལ་བ་ནི་དོན་ཏོ། །དྲན་པ་ཉེ་བར་གཞག་པ་རྣམས་ཀྱིས་དྲན་པ་ཉེ་བར་གནས་པ་ནི་དོན་ཏོ། །ཡང་དག་
པར་སྤོང་བ་རྣམས་ཀྱིས་དགེ་བའི་ཆོས་ཐམས་ཅད་སྐྱེད་པ་ནི་དོན་ཏོ། །རྫུ་འཕྲུལ་གྱི་རྐང་པ་རྣམས་ཀྱིས་ཕྱོགས་བཅུར་བགྲོད་པ་ནི་དོན་ཏོ། །དབང་པོ་རྣམས་ཀྱིས་ཚིག་རབ་ཏུ་འབྱེད་པ་ནི་དོན་ཏོ། །སྟོབས་རྣམས་ཀྱིས་ཉོན་མོངས་པ་ཐམས་ཅད་འདུལ་བ་ནི་དོན་ཏོ། །བྱང་ཆུབ་ཀྱི་
ཡན་ལག་རྣམས་ཀྱིས་ཆོས་ཐམས་ཅད་ཁོང་དུ་ཆུད་པ་ནི་དོན་ཏོ། །ལམ་གྱིས་ཆོས་ཐམས་ཅད་མི་འཁྲུགས་པ་ནི་དོན་ཏོ། །མངོན་པར་ཤེས་པ་རྣམས་ལས་ཤིན་ཏུ་ཉམས་པ་མེད་པ་ནི་དོན་ཏོ། །དེ་ལྟར་ན་གང་ཆོས་རྣམ་པ་འདི་ལྟ་བུ་ལས་དོན་རབ་ཏུ་མྱོང་བ་དེ་ནི་འདི་ལྟར་དོན་སྨྲ་བ་
ཡིན་ཏེ། དོན་མ་ཡིན་པ་སྨྲ་བ་མ་ཡིན་ནོ། །དེ་ལྟར་ན་བྱང་ཆུབ་སེམས་དཔའ་དོན་སྨྲ་བ་ཡིན་ནོ། །བུ་མོ་གཞན་ཡང་དམིགས་པར་ལྟ་བ་ཐམས་ཅད་རབ་ཏུ་ཞི་བར་བྱ་བའི་ཕྱིར་སྟོང་པ་ཉིད་ཀྱི་དོན་ནི་དོན་ཏེ། བྱང་ཆུབ་སེམས་དཔའ་སྟོང་པ་ཉིད་དུ་སྨྲ་བ་ནི་དོན་སྨྲ་བ་ཡིན་ནོ། །རྟོག་པ་དང་རྣམ་
པར་རྟོག་པ་ཐམས་ཅད་སྤང་བའི་ཕྱིར་མཚན་མ་མེད་པའི་དོན་ནི་དོན་ཏོ། །བྱང་ཆུབ་སེམས་དཔའ་མཚན་མ་མེད་པ་སྨྲ་བ་ནི་དོན་སྨྲ་བ་ཡིན་ནོ། །ཁམས་གསུམ་པ་ཐམས་ཅད་ཀྱི་སྨོན་ལམ་དང་བྲལ་བའི་ཕྱིར་སྨོན་པ་མེད་པའི་དོན་ནི་དོན་ཏེ། བྱང་ཆུབ་སེམས་དཔའ་
སྨོན་པ་མེད་པ་སྨྲ་བ་ནི་དོན་སྨྲ་བ་ཡིན་ནོ། །དེ་བཞིན་དུ་བསྡུས་ཏེ་འདུ་བྱེད་ཐམས་ཅད་ཀྱི་རྒྱུན་གཅད་པའི་ཕྱིར་མངོན་པར་འདུ་མི་བྱེད་པའི་དོན་ནི་དོན་ཏོ། །སྐྱེ་བ་ཐམས་ཅད་ཉེ་བར་ཞི་བར་བྱ་བའི་ཕྱིར་སྐྱེ་བ་མེད་པའི་དོན་ནི་དོན་ཏོ། །སྐྱེ་བ་ཉེ་བར་ལེན་པའི་སྐྱེ་བ་ཐམས་
ཅད་མི་སྐྱེ་མི་འབྱུང་བའི་དོན་ནི་དོན་ཏོ། །བྱང་ཆུབ་སེམས་དཔའ་མི་སྐྱེ་བ་སྨྲ་བ་ནི་དོན་སྨྲ་བ་ཡིན་ནོ། །སྡུག་བསྔལ་དང་། ཀུན་འབྱུང་བ་དང་། ལམ་དང་། འགོག་པའི་དོན་ནི་དོན་ཏོ། །འགོག་པ་སྨྲ་བ་དང་། ཆོས་ཐམས་ཅད་ལ་གང་ཟག་མེད་
དོན་ནི་དོན་ཏེ། གང་ཟག་མེད་པ་སྨྲ་བ་དང་སྐད་དང་། ཚིག་ཐམས་ཅད་བརྗོད་དུ་མེད་པའི་དོན་ནི་དོན་ཏོ། །བརྗོད་དུ་མེད་པ་སྨྲ་བ་དང་། བརྟུལ་ཞུགས་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་བདེན་པའི་དོན་ནི་དོན་ཏོ། །བདེན་པ་སྨྲ་བ་དང་། 
<pb id="55.270a"/>
བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་ལ་བག་ཡོད་པའི་དོན་ནི་དོན་ཏོ། །བག་ཡོད་པ་སྨྲ་བ་དང་། ཐོས་པའི་དོན་ཐམས་ཅད་ལ་ནན་ཏན་བྱེད་པའི་དོན་ནི་དོན་ཏོ། །ནན་ཏན་བྱེད་པ་སྨྲ་བ་དང་། ཐེག་པ་ཐམས་ཅད་ཐེག་པ་ཆེན་པོའི་དོན་ནི་དོན་ཏོ། །བྱང་ཆུབ་སེམས་
དཔའ་ཐེག་པ་ཆེན་པོ་སྨྲ་བ་ནི་དོན་སྨྲ་བ་ཡིན་ནོ། །བུ་མོ་གཞན་ཡང་དབྱེར་མེད་པའི་དོན་ནི་དོན་ཏོ། །སེམས་ཅན་མེད་པའི་དོན་ནི་དོན་ཏོ། །རོ་གཅིག་པའི་དོན་ནི་དོན་ཏོ། །ཐ་དད་པ་མེད་པའི་དོན་ནི་དོན་ཏོ། །ཚུལ་གཅིག་པའི་དོན་ནི་དོན་ཏོ། །ཚིག་མེད་པའི་དོན་ནི་དོན་ཏོ། །
མི་ཟད་པའི་དོན་ནི་དོན་ཏོ། །མི་སྲིད་པའི་དོན་ནི་དོན་ཏོ། །མི་སྐྱེ་མི་འབྱུང་བའི་དོན་ནི་དོན་ཏོ། །འོང་བ་མེད་པ་དང་འགྲོ་བ་མེད་པའི་དོན་ནི་དོན་ཏོ། །མི་སྐྱེ་མི་འགག་པའི་དོན་ནི་དོན་ཏོ། །རྗེས་སུ་འགྲོ་བའི་དོན་ནི་དོན་ཏོ། །གདེག་པ་མེད་ཅིང་གཞག་པ་མེད་པའི་དོན་ནི་དོན་ཏོ། །མངོན་
པར་འདུ་མི་བྱེད་པའི་དོན་ནི་དོན་ཏོ། །འདུས་མ་བྱས་པའི་དོན་ནི་དོན་ཏོ། །སྒྲོ་བཏགས་པ་མེད་པའི་དོན་ནི་དོན་ཏོ། །རྣམ་པར་རིག་པ་མེད་པའི་དོན་ནི་དོན་ཏོ། །འཁོར་གསུམ་ཡོངས་སུ་སྦྱོང་བའི་དོན་ནི་དོན་ཏོ། །དུས་གསུམ་མཉམ་པ་ཉིད་ཀྱི་དོན་ནི་དོན་ཏོ། །འཁོར་གསུམ་
ཡོངས་སུ་དག་པའི་དོན་ནི་དོན་ཏོ། །འགྲོ་བ་མེད་པའི་དོན་ནི་དོན་ཏོ། །འཇིག་པ་མེད་པའི་དོན་ནི་དོན་ཏོ། །ཐུན་མོང་མ་ཡིན་པའི་དོན་ནི་དོན་ཏོ། །ཡོངས་སུ་གདུང་བ་མེད་པའི་དོན་ནི་དོན་ཏོ། །ཉེ་བར་ཞི་བའི་དོན་ནི་དོན་ཏོ། །འདྲི་བ་མེད་པའི་དོན་ནི་དོན་ཏོ། །རྒྱུ་བ་མེད་པའི་དོན་ནི་
དོན་ཏོ། །གཟུང་བ་མེད་པའི་དོན་ནི་དོན་ཏོ། །སྔོན་གྱི་མཐའ་དང་ཕྱི་མའི་མཐའ་ཡོངས་སུ་མ་ཆད་པའི་དོན་ནི་དོན་ཏོ། །མི་འཁྲུགས་པའི་དོན་ནི་དོན་ཏོ། །ཆོས་དང་ཆོས་མ་ཡིན་པ་ལ་རྣམ་པར་མི་རྟོག་པའི་དོན་ནི་དོན་ཏོ། །མཐའ་དང་མཐའ་མེད་པ་དང་། ཆད་པ་དང་རྟག་པ་མཉམ་པ་
ཉིད་ཀྱི་ཡེ་ཤེས་ལ་འཇུག་པའི་དོན་ནི་དོན་ཏོ། །ཡི་གེ་དང་ངེས་པའི་ཚིག་དང་། སྒྲ་དང་། ཚིག་གི་ལམ་ཐམས་ཅད་ཇི་ལྟ་བ་བཞིན་དུ་ནན་ཏན་བྱ་བ་དང་། ཁོང་དུ་ཆུད་པར་བྱ་བའི་དོན་ནི་དོན་ཏོ། །སེམས་དང་། ཡིད་དང་། རྣམ་པར་ཤེས་པ་དང་། སྤྲོས་པ་ལ་མི་རྒྱུ་བའི་དོན་
ནི་དོན་ཏོ། །འདོད་ཆགས་དང་། ཞེ་སྡང་དང་། གཏི་མུག་གི་ཉོན་མོངས་པ་ལ་རྣམ་པར་མི་རྟོག་པའི་དོན་ནི་དོན་ཏོ། །ཆོས་ཐམས་ཅད་མཉམ་པ་ཉིད་དེ་ཐ་མི་དད་ཅིང་སྣ་ཚོགས་མེད་པའི་དོན་ནི་དོན་ཏོ། །སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། མངོན་པར་
<pb id="55.270b"/>
འདུ་བྱ་བ་མེད་པའི་དོན་ནི་དོན་ཏོ། །དོན་དམ་པའི་བདེན་པའི་དོན་ནི་དོན་ཏོ། །གཞན་གྱི་དྲིང་ལ་མི་འཇོག་པའི་དོན་ནི་དོན་ཏོ། །རྣམ་པར་རིག་པ་མེད་པའི་མཚན་ཉིད་ཀྱི་དོན་ནི་དོན་ཏོ། །ཤིན་ཏུ་བརྟགས་པའི་མཚན་ཉིད་ཀྱི་དོན་ནི་དོན་ཏོ། །སྡུག་བསྔལ་བའི་མཚན་ཉིད་ཀྱི་དོན་ནི་དོན་ཏོ། །
དབེན་པའི་མཚན་ཉིད་ཀྱི་དོན་ནི་དོན་ཏོ། །གནས་མེད་པའི་མཚན་ཉིད་ཀྱི་དོན་ནི་དོན་ཏོ། །དོན་བྱ་བ་མ་རུང་བར་མི་བྱེད་པའི་དོན་ནི་དོན་ཏོ། །དབྱེར་མེད་པའི་མཚན་ཉིད་ཀྱི་དོན་ནི་དོན་ཏོ། །དེ་ཁོ་ན་དང་དེ་བཞིན་ཉིད་དང་གཞན་མ་ཡིན་པ་དེ་ཁོ་ནའི་མཚན་ཉིད་ཀྱི་དོན་ནི་དོན་ཏོ། །
ཤིན་ཏུ་དུལ་བ་ངེས་པའི་དོན་གྱི་མཚན་ཉིད་ཀྱི་དོན་ནི་དོན་ཏོ། །ཕུང་པོ་སྒྱུ་མའི་ངོ་བོ་ཉིད་ཀྱི་མཚན་ཉིད་ཀྱི་དོན་ནི་དོན་ཏོ། །ཁམས་ཆོས་ཀྱི་དབྱིངས་ཀྱི་མཚན་ཉིད་ཀྱི་དོན་ནི་དོན་ཏོ། །སྐྱེ་མཆེད་དབེན་པའི་མཚན་ཉིད་ཀྱི་དོན་ནི་དོན་ཏོ། །ནང་ཉེ་བར་ཞི་བའི་མཚན་ཉིད་ཀྱི་དོན་ནི་དོན་ཏོ། །
ཕྱི་རོལ་དུ་རྒྱུ་བ་མེད་པའི་མཚན་ཉིད་ཀྱི་དོན་ནི་དོན་ཏོ། །སྦྱིན་པ་དང་། དུལ་བ་དང་། ཉེ་བར་ཞི་བའི་མཚན་ཉིད་ཀྱི་དོན་ནི་དོན་ཏོ། །བདེན་པ་ཡང་དག་པ་སླུ་བ་མེད་པའི་མཚན་ཉིད་ཀྱི་དོན་ནི་དོན་ཏོ། །ཉོན་མོངས་པ་ཐམས་ཅད་ཅི་ཡང་མ་ཡིན་པའི་དོན་ནི་དོན་ཏོ། །རྡོ་རྗེ་ལྟར་སྲ་བ་མི་
ཕྱེད་པའི་མཚན་ཉིད་ཀྱི་དོན་ནི་དོན་ཏོ། །འཇིག་རྟེན་ཐམས་ཅད་དང་མི་འགལ་བའི་མཚན་ཉིད་ཀྱི་དོན་ནི་དོན་ཏོ། །ལེགས་པར་བྱས་པ་ཤིན་ཏུ་མཐར་གཏུགས་པའི་མཚན་ཉིད་ཀྱི་དོན་ནི་དོན་ཏོ། །ཐམས་ཅད་ཀྱི་རྗེས་སུ་སོང་བ་ཁོང་དུ་ཆུད་པའི་མཚན་ཉིད་ཀྱི་དོན་ནི་དོན་ཏོ། །རྣམ་པར་
ཐར་པའི་སྒྲིབ་པ་མེད་པའི་མཚན་ཉིད་ཀྱི་དོན་ནི་དོན་ཏོ། །འགྲོ་བ་ཐམས་ཅད་དུ་ཡང་དག་པར་ཞུགས་ཤིང་སངས་རྒྱས་ཀྱི་ཆོས་ཐམས་ཅད་ཀྱི་རྗེས་སུ་འཇུག་པའི་མཚན་ཉིད་ཀྱི་དོན་ནི་དོན་ཏོ། །མཉམ་པ་དང་མི་མཉམ་པ་ཉིད་དུ་ཡང་དག་པར་སྟོན་པའི་མཚན་ཉིད་ཀྱི་དོན་ནི་དོན་ཏོ། །
ཏིང་ངེ་འཛིན་དང་ཤེས་རབ་ལས་ངེས་པར་བྱུང་བའི་མཚན་ཉིད་ཀྱི་དོན་ནི་དོན་ཏོ། །ངེས་པའི་ཚིག་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བའི་མཚན་ཉིད་ཀྱི་དོན་ནི་དོན་ཏོ། །ཡེ་ཤེས་ཀྱི་རྒྱུ་འཐུན་པའི་མཚན་ཉིད་ཀྱི་དོན་ནི་དོན་ཏོ། །བརྟགས་པ་རྣམ་པར་རིག་པའི་
མཚན་ཉིད་ཀྱི་དོན་ནི་དོན་ཏོ། །ཡང་དག་པའི་ཤེས་པས་ལན་འདེབས་པའི་མཚན་ཉིད་ཀྱི་དོན་ནི་དོན་ཏོ། །དོན་ཐམས་ཅད་ཡང་དག་པར་འདུ་བའི་མཚན་ཉིད་ཀྱི་དོན་ནི་དོན་ཏོ། །བྱང་ཆུབ་སེམས་དཔའ་གང་དོན་འདི་ལྟ་བུ་དང་ལྡན་པས་དོན་གང་བསྟན་པ་དེ་དག་ཐམས་ཅད་ནི་དོན་བསྟན་པ་སྟེ་ 
<pb id="55.271a"/>
དེའི་ཕྱིར་དོན་སྨྲ་བ་ཞེས་བྱའོ། །བུ་མོ་དེ་ལ་ཇི་ལྟར་ན་བྱང་ཆུབ་སེམས་དཔའ་འདུལ་བ་སྨྲ་བ་ཡིན་ཞེ་ན། འདུལ་བ་ནི་དེ་བཞིན་གཤེགས་པས་གཉིས་སུ་གསུངས་ཏེ་གཉིས་གང་ཞེ་ན། ལྟུང་བ་འདུལ་བ་དང་། ཉོན་མོངས་པ་འདུལ་བའོ། །དེ་ལ་ལྟུང་བ་ནི་གང་། 
ལྟུང་བ་འདུལ་བ་ནི་གང་ཞེ་ན། ལྟུང་བ་ཞེས་བྱ་བ་ནི་ཡོངས་སུ་རྟོག་པའི་རྩ་བ་ལས་བྱུང་བ། ཚུལ་བཞིན་མ་ཡིན་པའི་རྩ་བ་ལས་བྱུང་བ། མ་རིག་པའི་རྩ་བ་ལས་བྱུང་བ། ཕྱིན་ཅི་ལོག་གི་རྩ་བ་ལས་བྱུང་བ། ཡང་དག་པ་མ་ཡིན་པའི་རྩ་བ་ལས་བྱུང་བ། ཡོད་པ་མ་ཡིན་པའི་རྩ་བ་ལས་བྱུང་བ། འཇིག་
ཚོགས་ཀྱི་རྩ་བ་ལས་བྱུང་བ། སེམས་ཅན་དུ་མངོན་པར་ཞེན་པའི་རྩ་བ་ལས་བྱུང་བ། འགྱོད་པའི་རྩ་བ་ལས་བྱུང་བ། འབྱུང་བ་མ་ཡིན་པའི་རྩ་བ་ལས་བྱུང་བ། ཐེ་ཚོམ་གྱི་རྩ་བ་ལས་བྱུང་བ། ཞེན་ཅིང་རྨོངས་པའི་རྩ་བ་ལས་བྱུང་བ། ཤེས་རབ་ཉམ་ཆུང་བའི་
རྩ་བ་ལས་བྱུང་བ་སྟེ། འདི་ནི་ལྟུང་བ་ཞེས་བྱའོ། །དེ་ལ་ལྟུང་བ་འདུལ་བ་གང་ཞེ་ན། ཐེ་ཚོམ་མེད་པ་ལ་རབ་ཏུ་གནས་པའི་འབྱུང་བ་སྟེ། ལྟུང་བ་ནི་ཡུལ་ན་མི་གནས་པ། ཕྱོགས་ན་མི་གནས་པ། ཕུང་པོར་མ་གྱུར་པ། གཟུང་བ་མེད་པ་སྣང་བ་མེད་པའོ། །
སེམས་གང་གིས་ལྟུང་བར་གྱུར་པ་དེ་ཡང་ཟད་པ་དང་བྲལ་བ། རྣམ་པར་གྱུར་པ། ཡུལ་ན་མི་གནས་པ། ཕྱོགས་ན་མི་གནས་པ། ཕུང་པོར་མ་གྱུར་པ། གཟུང་བ་མེད་པ། སྣང་བ་མེད་པའོ། །སེམས་ཇི་ལྟ་བར་ལྟུང་བ་ཡང་དེ་བཞིན་ནོ། །ལྟུང་བ་
ཇི་ལྟ་བར་ཆོས་ཐམས་ཅད་ཀྱང་དེ་བཞིན་ཏེ། རྩ་བ་མེད་དོ། །མི་གནས་པའོ། །གང་སེམས་སོམ་ཉི་མེད་པ་དང་། རྙོག་པ་མེད་པ་དང་། ཡང་བ་དང་། ཞི་བ་དང་། ཡོངས་སུ་གདུང་བ་མེད་པ་དང་། གསལ་བ་དང་། ཤིན་ཏུ་བྱང་བ་དང་། བླ་མའི་ཚིག་ལ་
མོས་པ་དང་། གཅིག་ཏུ་ངེས་པར་ཐེ་ཚོམ་མེད་ཅིང་གཅིག་ཏུ་ཡིད་ཆེས་པ་འདི་ནི་ལྟུང་བ་འདུལ་བ་ཞེས་བྱའོ། །དེ་ལ་ཉོན་མོངས་པ་ནི་གང་ཉོན་མོངས་པ་འདུལ་བ་ནི་གང་ཞེ་ན། ཉོན་མོངས་པ་ཞེས་བྱ་བ་ནི་འདོད་ཆགས་དང་། ཞེ་སྡང་དང་། གཏི་མུག་དང་། 
མ་རིག་པ་དང་། སྲེད་པ་དང་། ལེན་པ་དང་། སྲིད་པའི་ཡན་ལག་བཅུ་གཉིས་དང་། གང་དག་ལ་འདུས་བྱས་འཇུག་པ་འདི་ནི་ཉོན་མོངས་པ་ཞེས་བྱའོ། །དེ་ལ་ཉོན་མོངས་པ་འདུལ་བ་གང་ཞེ་ན། འདི་ལྟ་སྟེ། ཆོས་ཐམས་ཅད་ནི་ཤིན་ཏུ་དུལ་
<pb id="55.271b"/>
བའོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་སྟོང་པ་ཉིད་ཀྱིས་དུལ་བ་སྟེ། དེ་ལ་འདོད་ཆགས་ཀུན་དུ་རྒྱུ་བ་མེད་དོ། །ཞེ་སྡང་མེད་དོ། །གཏི་མུག་མེད་དོ། །ཆོས་ཐམས་ཅད་ནི་མཚན་མ་མེད་པས་དུལ་བ་སྟེ། དེ་ལ་ཉོན་མོངས་པ་
ཐམས་ཅད་ཀུན་དུ་རྒྱུ་བ་མེད་དོ། །ཆོས་ཐམས་ཅད་ནི་སྨོན་པ་མེད་པས་དུལ་བ་སྟེ། དེ་ལ་ཀུན་དུ་རྒྱུ་བ་ཐམས་ཅད་ཀུན་དུ་རྒྱུ་བ་མེད་དོ།  དེ་ལ་མངོན་པར་འདུ་བྱེད་པ་ཐམས་ཅད་ཀུན་དུ་རྒྱུ་བ་མེད་དོ། །ཆོས་ཐམས་ཅད་ནི་རྐྱེན་གྱི་ཁ་ན་ལས་པ་སྟེ། དེ་ལ་ལྟ་བར་སོང་
བ་ཐམས་ཅད་ཀུན་དུ་རྒྱུ་བ་མེད་དོ། །གང་རྟེན་ཅིང་འབྲེལ་པར་འབྱུང་བའི་ཆོས་ཐམས་ཅད་ལ་ངེས་པ་དང་། ཡང་དག་པ་ཁོ་ན་དང་། ཉོན་མོངས་པ་ཐམས་ཅད་ཉོན་མོངས་པ་མ་ཡིན་པ་དང་། ཤིན་ཏུ་ཞི་བ་དང་། སྟོང་པ་ཉིད་གང་གིས་བྱང་ཆུབ་སྟོང་པའི་སྟོང་པ་ཉིད་
དེས་ཉོན་མོངས་པ་ཐམས་ཅད་སྟོང་པར་གང་དེ་ལྟར་སྟོང་པ་ཉིད་ཁོང་དུ་ཆུད་པ་འདི་ནི་ཉོན་མོངས་པ་འདུལ་བ་ཞེས་བྱ་སྟེ། གང་འདི་སྐད་སྨྲ་བ་འདི་ནི་འདུལ་བ་སྨྲ་བ་ཡིན་ནོ། །བདག་འདུལ་བའི་ཕྱིར་འདུལ་ཞིང་གང་བདག་འདུལ་བ་ཤེས་པ་དེ་ནི་ཉོན་མོངས་པ་འདུལ་བ་ཤེས་པའོ། །
དེ་ལ་བདག་འདུལ་བ་གང་ཞེ་ན། གང་བདག་ལ་བདག་མེད་པར་ཤེས་པ་དང་། བདག་གི་ངོ་བོ་ཉིད་ཤེས་པ་དང་། བདག་དབེན་པར་ཤེས་པ་དང་། བདག་ཇི་ལྟ་བ་བཞིན་དང་། བདག་མི་འཁྲུགས་པ་དང་། བདག་སྟོང་པ་ཉིད་དང་། བདག་དངོས་པོ་མེད་པ་ཉིད་དང་། 
བདག་དེ་བཞིན་ཉིད་དང་། བདག་མི་དམིགས་པ་དང་། བདག་རྒོད་པ་མེད་པ་དང་། བདག་སྒྲོ་བཏགས་པ་མེད་པ་དང་། བདག་རྟག་ཏུ་སྐྱེ་བ་མེད་པར་ཤེས་པ་སྟེ། གང་དེ་ལྟར་བདག་ཤེས་པ་ནི་ཉོན་མོངས་པ་རྣམ་པ་ཐམས་ཅད་ཤེས་པའོ། །
ཇི་ལྟར་བདག་མེད་པ་ལ་བདག་ཏུ་འདུ་ཤེས་ཕྱིན་ཅི་ལོག་པ་དེ་བཞིན་དུ་ཉོན་མོངས་པ་མེད་པ་ལ་ཉོན་མོངས་པར་འདུ་ཤེས་ཕྱིན་ཅི་ལོག་གོ །ཇི་ལྟར་བདག་རང་བཞིན་གྱིས་བདག་མེད་པ་དེ་བཞིན་དུ་ཉོན་མོངས་པ་ཡང་རང་བཞིན་གྱིས་ཉོན་མོངས་པ་མེད་པ་སྟེ། གང་དེ་ལྟར་ལྷག་
མཐོང་གིས་ཤེས་པ་དེ་ནི་ཉོན་མོངས་པ་འདུལ་བ་ཞེས་བྱའོ། །དེ་ལ་འདས་པའི་ཉོན་མོངས་པ་དུལ་བ་མ་ཡིན། མ་འོངས་པའང་མ་ཡིན། ད་ལྟར་བྱུང་བའང་མ་ཡིན་ནོ། །དེ་ཅིའི་ཕྱིར་ཞེ་ན། ཀུན་དུ་རྒྱུ་བ་མེད་ཅིང་ཡིད་ལ་བྱེད་པ་མེད་པ་དེ་ནི་ཉོན་མོངས་པ་འདུལ་བའོ། །
<pb id="55.272a"/>
</xml>